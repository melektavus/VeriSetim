T.C. YARGITAY 4. CEZA DAİRESİ E. 2022/10425 K. 2023/16339 T. 21.3.2023 DAVA : 5271 Sayılı Ceza Muhakemesi Kanunu'nun 286. maddesinin ikinci fıkrasının (a) bendinde yer verilen; “İlk derece mahkemelerinden verilen beş yıl veya daha az hapis cezaları ile miktarı ne olursa olsun adlî para cezalarına ilişkin istinaf başvurusunun esastan reddine dair bölge adliye mahkemesi kararları”nın temyiz incelemesine tabi olmadığına ilişkin düzenleme ile incelemeye konu fuhuş suçunun, aynı Kanun'un 286. maddesinin üçüncü fıkrası kapsamında da bulunmadığı belirlenmiştir. İlk Derece Mahkemesince insan ticareti suçundan kurulan hükme yönelik istinaf incelemesi üzerine Bölge Adliye Mahkemesi tarafından verilen kararın; 5271 Sayılı Ceza Muhakemesi Kanunu'nun 286. maddesinin birinci fıkrası uyarınca temyiz edilebilir olduğu, 260. maddesinin birinci fıkrası gereği temyiz edenin hükmü temyize hak ve yetkisinin bulunduğu, 291. maddesinin birinci fıkrası gereği temyiz isteminin süresinde olduğu, 294. maddesinin birinci fıkrası gereği temyiz dilekçesinde temyiz sebeplerine yer verildiği, 298. maddesinin birinci fıkrası gereği temyiz isteminin reddini gerektirir bir durumun bulunmadığı yapılan ön inceleme neticesinde tespit edilmekle, gereği düşünüldü: KARAR : I. HUKUKİ SÜREÇ A. ... Ağır Ceza Mahkemesi'nin 25.01.2019 tarihli ve 2014/468 Esas, 2019/48 Karar sayılı kararı ile sanık hakkında 1. Fuhuş suçundan, 5237 Sayılı Türk Ceza Kanunu'nun227. maddesinin birinci fıkrası, 43 üncü, 62 nci, 52. ve 53. maddeleri uyarınca 4 yıl 2 ay hapis ve 100,00 TL adli para cezası ile cezalandırılmasına ve hak yoksunluklarına, 2. İnsan ticareti suçundan, 5237 Sayılı Kanun'un80. maddesinin üçüncü ve birinci fıkraları, 62 nci, 52. ve 53. maddeleri uyarınca 6 yıl 8 ay hapis ve 80,00 TL adli para cezası ile cezalandırılmasına ve hak yoksunluklarına, Karar verilmiştir. B. Yukarıda tarih ve sayısı belirtilen incelemeye konu Bölge Adliye Mahkemesi'nin kararı ile sanık hakkında İlk Derece Mahkemesince kurulan hükümlere yönelik katılan ... Politikalar Bakanlığı vekili ve sanık müdafiinin istinaf başvurularının 5271 Sayılı Kanun'un 280. maddesinin birinci fıkrasının (a) bendi uyarınca esastan reddine karar verilmiştir. II. TEMYİZ SEBEPLERİ Sanık müdafiinin temyiz istemi; Bölge Adliye Mahkemesi'nin istinaf başvurusunun esastan reddine dair kararının gerekçesiz olduğuna, iletişimin tespiti sonucu elde edilen delillerin hukuka aykırı bir şekilde elde edildiğine, mağdurun ve tanıkların anlatımlarında sanığın atılı suçları işlediğine dair bir anlatımın bulunmadığı belirtilerek sanık hakkında beraat hükümleri kurulması gerektiğine ilişkindir. III. OLAY VE OLGULAR Temyizin kapsamına göre; A. İlk Derece Mahkemesi'nin Kabulü Fuhuş amaçlı ülkeye yasadışı yollardan kadın sokma ve tedarik etme suçu ile ilgili olarak yapılan soruşturma kapsamında şahısların yakalanması ve suç delillerinin ortaya çıkartılması amacıyla sanık ... (...) tarafından kullanılan ve kendi adına kayıtlı olan ... ve ... numaralı hatların, 5237 Sayılı Kanun'un 135. madde kapsamında dinlenilmesi ve kayda alınmasına ... Sulh Ceza Mahkemesi'nin 2008/491 Değişik İş sayılı kararı ile karar verildiği, alınan karar doğrultusunda tutulan 7,8,9,10,11 numaralı tutanaklarla, mağdur çocuğun anlatımıyla ve sanığın kollukta avukat huzurunda alınan beyanındaki tevilli ikrarıyla sabit olduğunun Yerel Mahkemece kabul edildiği olayda; 1. Sanık hakkında, insan ticareti suçundan ... Sulh Ceza Mahkemesi'nin 2088/491 D.İş sayılı kararı ile bir ay süreyle iletişimin tespiti, dinlenilmesi ve kayda alınmasına karar verildiği, 7,8,9,10,11 numaralı iletişim tespit tutanaklarının içeriklerinin iddiayı doğruladığı, 2. Sanığın kollukta müdafii huzurundan alınan savunmasında, 7,8,9,10,11 numaralı iletişimin tespit tutanakları içeriğini doruladığı ve mağdur çocuğa yönelik eylemlere dair kısmi ikrar içeren anlatımlarda bulunduğu, 3. ... Sulh Ceza Mahkemesi'nin 2008/2584 D.İş sayılı arama kararına istinaden sanığın evinde gündüz vakti yapılan aramada mağdur çocuğun da suça konu evde olduğu, 4. Mağdur çocuk, soruşturma aşamasında, iletişim tespit tutanaklarının içeriklerinde yer alan görüşmeleri hatırlamadığını, yapılan görüşmelerden haberinin olmadığını, sanığın evinde kaldığını, para karşılığında kimseyle birlikte olmadığını beyan ettiği, kovuşturma aşamasındaki ise sanığın ve birkaç arkadaşının para karşılığında kendisine fuhuş yaptırmak için ikna ve teşvik etmeye çalıştıklarını, bunun üzerine şikâyetçi olduğunu beyan ettiği, 5. İletişim tespit tutanaklarında sanığın görüşme yaptığı kişilerin tanık olarak dinlenildikleri, iddiaları kabul etmedikleri, Tespit edilmiştir. B. Bölge Adliye Mahkemesi'nin Kabulü İlk Derece Mahkemesince kabul edilen olay ve olgularda, Bölge Adliye Mahkemesi tarafından bir isabetsizlik görülmediği anlaşılmıştır. IV. GEREKÇE A. Sanık Hakkında Fuhuş Suçundan Kurulan Hüküm Yönünden, 5271 Sayılı Ceza Muhakemesi Kanunu'nun 286. maddesinin ikinci fıkrasının (a) bendinde yer verilen; “İlk derece mahkemelerinden verilen beş yıl veya daha az hapis cezaları ile miktarı ne olursa olsun adlî para cezalarına ilişkin istinaf başvurusunun esastan reddine dair bölge adliye mahkemesi kararları”nın temyiz incelemesine tabi olmadığına ilişkin düzenleme ile incelemeye konu suçun, aynı Kanun'un 286. maddesinin üçüncü fıkrası kapsamında da bulunmadığı dikkate alındığında, sanık müdafiinin temyiz isteminin reddine karar verilmesi gerekmektedir. B. Sanık Hakkında İnsan Ticareti Suçundan Kurulan Hüküm Yönünden, 1. Sanık Müdafiinin Temyiz Sebepleri Yönünden, a. Bölge Adliye Mahkemesi'nin Kararının Gerekçesiz Olduğuna İlişkin Bölge Adliye Mahkemesi'nin kararının gerekçeli olduğu bu nedenle sanık müdafiinin kararın gerekçesiz olduğuna ilişkin temyiz sebebi yerinde görülmemiştir. b. Sübuta İlişkin Sanığın kısmi ikrar içeren ve suçtan kurtulmaya yönelik savunmada bulunması, mağdurun aşamalardaki anlatımı, iletişim tespit tutanaklarının içeriği, arama, el koyma tutanağı ve tüm dosya kapsamı karşısında; Yerel Mahkemenin, sübuta dair delilleri takdir ve gerekçesinde hukuka aykırılık görülmemiştir. c. İletişimin Tespiti İle Elde Edilen Görüşme Dökümlerinin Hukuka Aykırı Delil Olduğuna İlişkin Sanık tarafından kullanılan ve kendi adına kayıtlı olan ... ve ... numaralı hatların, 5237 Sayılı Kanun'un135. madde kapsamında dinlenmesi ve kayda alınmasına ... Sulh Ceza Mahkemesi'nin 2008/491 Değişik İş sayılı kararı ile karar verilmesi ve ''insan ticareti'' suçunun 5237 Sayılı Kanun 135. maddesindeki katalog suçlar arasında yer alması nedeniyle iletişimin tespiti kararlarıyla elde edilen görüşme kayıtlarını hukuka uygun delil niteliği bulunması nedeniyle hukuka aykırılık bulunmamıştır. 2. 5271 Sayılı Kanun'un 289. Maddesinde Sayılan Kesin Hukuka Aykırılık Halleri De Gözetilerek Maddi Hukuka İlişkin Sair Yönlerden Yapılan İncelemede: Sanığa yükletilen insan ticareti eylemiyle ulaşılan çözümü haklı kılıcı zorunlu öğelerinin ve bu eylemin sanık tarafından işlendiğinin Kanun'a uygun olarak yürütülen duruşma sonucu saptandığı, bütün kanıtlarla aşamalarda ileri sürülen iddia ve savunmaların temyiz denetimini sağlayacak biçimde ve eksiksiz sergilendiği, özleri değiştirilmeksizin tartışıldığı, vicdani kanının kesin, tutarlı ve çelişmeyen verilere dayandırıldığı; Cezanın kanuni bağlamda uygulandığı belirlenerek yapılan incelemede sanık müdafinin temyiz sebepleri yerinde görülmemiştir. SONUÇ : A. Sanık Hakkında Fuhuş Suçundan Kurulan Hüküm Yönünden, 5271 Sayılı Kanun'un 286. maddesinin ikinci fıkrasının (a) bendinde yer verilen; “İlk derece mahkemelerinden verilen beş yıl veya daha az hapis cezaları ile miktarı ne olursa olsun adlî para cezalarına ilişkin istinaf başvurusunun esastan reddine dair bölge adliye mahkemesi kararları”nın temyiz incelemesine tabi olmadığına ilişkin düzenleme ile incelemeye konu suçun, aynı Kanun'un 286. maddesinin üçüncü fıkrası kapsamında da bulunmadığı dikkate alındığında, sanık müdafiinin temyiz isteminin, 5271 Sayılı Kanun'un 298. maddesinin birinci fıkrası uyarınca, Tebliğname'ye uygun olarak, oybirliğiyle REDDİNE, B. Sanık Hakkında İnsan Ticareti Suçundan Kurulan Hüküm Yönünden, Gerekçe bölümünde açıklanan nedenlerle Bölge Adliye Mahkemesi kararına yönelik sanık müdafi tarafından öne sürülen temyiz sebepleri ve 5271 Sayılı Kanun'un 289. maddesinin birinci fıkrası ile sair nedenler yönünden yapılan temyiz incelemesi sonucunda hukuka aykırılık görülmediğinden 5271 Sayılı Kanun'un 302. maddesinin birinci fıkrası gereği, Tebliğnameye uygun olarak, oybirliğiyle TEMYİZ İSTEMİNİN ESASTAN REDDİ İLE HÜKMÜN ONANMASINA, Dava dosyasının, 5271 Sayılı Kanun'un 304. maddesinin birinci fıkrası uyarınca ... Ağır Ceza Mahkemesine, Yargıtay ilâmının bir örneğinin ise ... Bölge Adliye Mahkemesi 2. Ceza Dairesine gönderilmek üzere Yargıtay Cumhuriyet Başsavcılığına TEVDİİNE, 21.03.2023 tarihinde karar verildi. Kazancı Elektronik ve Basılı Yay. A.Ş.ne ait Kazancı Hukuk Otomasyon veritabanından alınmıştır. © Tüm Hakları Saklıdır. 