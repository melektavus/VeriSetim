CEZA HUKUKUNDA "TUTUKLAMANIN KOŞULLARI" Yazarın Adı : BENAN ŞENBAYRAM,AV. İstanbul Barosu Avukatı Belge Türü : Makale Eserin Konusu : CEZA VE CEZA USUL HUKUKU TUTUKLAMA 1. GİRİŞ Ceza Yargılamasında, suç işlediği iddia olunan kişilere yönelik uygulanan tedbirler arasında, üzerinde en çok durulması gereken 'tutuklama'dır. Evrensel olarak benimsenmiş, insan hakları ve bu bağlamda en önemli unsur olan kişi hak ve özgürlüklerini kısıtlayan -hatta ortadan kaldıran-bu müessese, genel olarak, toplumun huzuru ve güvenliği açısından zorunlu olduğu ölçüde dikkkatle başvurulması gereken bir tedbirdir. Hukukumuzda, ana dayanak noktasını Anayasa'nın (A.Y.) 19. maddesindeki çerçeve düzenlemeden alan tutuklama tedbiri hakkında, Avrupa İnsan Hakları Sözleşmesi'nin (AİHS) 5. maddesi de uluslararası bir temel norm niteliğindedir. Tutuklama, kişinin özgürlüğünü en ağır biçimde sınırlayan koruma tedbirlerinden biri olduğundan, keyfi uygulamaların önüne geçebilmek için, hukuk sistemleri, bu koruma tedbirini açık ve ayrıntılı biçimde düzenlemeye çalışmaktadırlar. 2. GENEL BİLGİLER 2.1-'Tutuklama' Kavramı Tutuklama, bir yargıç kararıyla anayasada ve yasada belirtilen koşulların gerçekleşmesi ile, bir kişinin henüz suçluluğun hakkında kesin karar verilmeden önce, özgürlüğün kaldırılmasıdır. Tutuklama kişi özgürlüğünü en ağır biçimde sınırlandıran bir önlem olması nedeniyle, ancak yargıç kararıyla uygulanır. Türk hukukunda bunun istisnası yoktur. Başka bir makam ya da kişi tutuklama kararı veremez. (A.Y. 19/4; CMK <BR>m.101). Hakkında tutuklama kararı verilen kişi ele geçirilir ve tutukevi adı verilen ve genellikle cezaevlerinin bir bölümü olarak yapılan yerlerde tutulur. Hakkında tutuklama kararı verilen kişiye "tutuklu", bu kişinin içinde bulunduğu hukuki duruma da "tutukluluk" denir. Ceza Muhakemesi Kanunu'nda ya da Anayasa'mızda tutuklamanın tanımı yapılmış değildir. Ancak doktrinde çeşitli tanımlar yapılmıştır. Kunter/Yenisey'e göre tutuklama; muhakeme hukuku açısından zorunlu hallerde hakimin verdiği karara dayanılarak, henüz bir yargı kararı ile hürriyeti kaldırıcı cezaya mahkûm olmadan, bir sanığın kişi özgürlüğünün kaldırılması, tutuk durumuna sokulmasıdır.[1] <BR>Taner'e göre; kendisine suç isnad edilen şahsın bazan adliyenin elinin altında bulundurulması icab eder, bu, maznunun tevkif edilmesi sureti ile temin olunur. Tevkif, maznunun yakalandıktan sonra tevkifhane adı verilen yere götürülerek orada alıkonulması demektir. [2] <BR>Yargıtay ise tutuklamayı; '…ceza yargılamasının güvenli yürümesini ve amacına erişmesini sağlamaya yönelik ve yargılama hukuku açısından zorunlu hallerde yargıcın verdiği karara dayanan bir tedbirdir. Yargılamadaki amacına göre, tutucu ya da önleyici bir koruma tedbiri olduğu kadar, kişi özgürülüğünü kısıtlayan bir içerik de taşımaktadır…' şeklinde tanımlamıştır.[3] <BR>[4] <BR>Tutuklama koşulları anayasalarda ve yasalarda belirtildikten sonra, yargıca tutuklama kararı verme mecburiyeti yüklenirse, tutuklamanın mecburiliğinden söz edilir. Aksine tutuklama koşulları gerçekleşmiş olmasına karşın, yine de son takdirin yargıca bırakıldığı durumlarda, tutuklamanın ihtiyari olduğu söylenir. Bugün için tutuklamanın ihtiyari sayılması ve takdir yetkisinin yargıca verilmesi, hukuk devleti ilkeleriyle bağdaşan bir çözümdür. Türk Anayasası ve Ceza Yargılaması Yasası (CMK) bu alanda ihtiyarilik sistemini benimsemişlerdir. Gerek anayasada ve gerek yasada, tutuklama koşulları sayıldıktan sonra, kişilerin tutuklanabilecekleri belirtilmiş, yargıcın mutlaka tutuklama kararı vereceği açıklanmamıştır. (A.Y. <BR>19; CMK <BR>m.101). Her iki maddede yer alan "tutuklanabilir" ibaresi bunu göstermektedir.[5] <BR> 2.2-Tutuklama'nın Amacı Ve Hukuki Niteliği Tutuklama bir ön ceza ya da peşin ceza değil, koruma tedbiridir. [6] <BR>Tutuklama onu haklı gösteren Muhakeme Hukuk gayesinin çeşidine göre, ya tutucu ya da önleyici koruma tedbiri niteliği taşır. [7] <BR>Tutuklama başlı başına bir amaç değil, araçtır. Geçici nitelikte bir ceza muhakemesi hukuku kurumudur. Bu durumda tutuklamanın amacının tesbitinin yapılabilmesi için, öncelikle ceza yargılamasındaki amacın ne olduğunu tesbit etmek gerekecektir. Ceza yargılaması amacı, 18. yüzyıla kadar suçlunun cezalandırılması olmuştur. Bu gayenin kabul edildiği zamanlarda ki bu dönem Batı Avrupa'da 18. yüzyılın ilk yarısına kadar sürmüştür-sanığın suçlu olduğu önceden kabul olunuyor, sanık ile suçlu birbirine karıştırılıyor, sanığın beraat imkanı, gayeye aykırı sayılıyordu. Sanığa derhal 'suçlu' deniliyor; muhakeme hukukunu ilgilendirmeyen sebeplerle sanık tutuklanıyordu. [8] <BR>Ne yazıktır ki, günümüzde de halen tarihte kalmış olması gereken zihniyet varlığını sürdürüyor ve sanığı derhal tutuklama eğilimi gösteriliyor. 18. yüzyılın ikinci yarısına gelindiğinde ise; devlet gücünün kötüye kullanılmasını önleyen bir yargılama sistemi ortaya çıkmış ve sanık, suçlu olduğu ispat olmadığı için masum sayılmış ve korunmuştur, ya da en azından korunmaya çalışılmıştır. Bu safhaya 'Sanığın Korunması Aşaması' [9] <BR>denilmiştir. Üçüncü safhaya gelindiğinde ise; toplum menfaati ile bireylerin menfaati bağdaştırılmaya çalışılmış, tüm menfaatleri korumanın tek yolunun maddi gerçeği araştırarak bulmak olduğu kabul edilmiştir. Bu safhada amaç maddi gerçeğe ulaşmak olduğu için 'Hakikatin Araştırılaması Safhası'[10] <BR>olarak adlandırılmıştır. Ceza muhakemesinin hakikati araştırmak gayesi ne sadece suçluyu cezalandırmak ne de sadece masumu korumaktır. Sanık suçlu ise cezalandırılacak, masum ise beraat ettirelecektir. Günümüzde ceza muhakemesinin amacının bu olduğu kabul edilirse; tutuklama tedbirinin de, bu genel amaca hizmet eden bir amacı olduğunun kabulü gerekecektir. Tutuklama, bir ceza yargılaması önlemi olarak hem gerçeği bulmaya yardım eden hem de kararların uygulanmasını sağlamayı hedef tutan bir işlemdir. Bu bakımdan tutuklamanın 3 amacı vardır: Birinci amaç, sanığın yargılama sırasında el altında bulunmasını sağlamaktır. Sanığın kaçmasının mümkün olduğunu gösteren kuvvetli olguların bulunduğu durumlarda, tutuklama yapıldığında, bu amaç ön plana çıkmıştır (m.100/2). İkinci amaç, ceza yargılaması organlarının yargılama konusu olayı ve buna ilişkin olguları sağlıklı biçimde saptamalarını sağlamaktır. Sanık "delilleri karatma" [gerek Türk ve gerek Alman ceza yargılaması hukuku öğretisinde, "delilleri karartma" olarak adlandırılan bu kavram yasada belirli haller sayılarak formüle edilmiştir (m.100)] kuşkusunun varlığı nedeniyle tutuklandığında bu amaç göz önünde tutulmuş olur (m.100/2). Tutuklamanın üçüncü amacı, cezanın yerine getirilmesini sağlamaktadır. Verilen karar kağıt üzerinde kalacak olduktan sonra, yargılamaya gerek yoktur. Bunun önüne geçmek için sanık tutuklandığında, üçüncü amaca ulaşmak istenmiş olur. [11] <BR>Ceza niteliği taşımayan bu kurumun genel amacı, ceza muhakemesinin yapılabilmesini sağlamaktır. Somut olayın niteliklerine göre yukarıda açıklanmaya çalışılan amaçlar doğrultusunda 'tutuklama' kurumu işlev kazanacaktır. Centel' in belirttiği gibi, uygulamada tutuklamadan asıl işlevi dışında yararlar beklendiği, sözgelimi toplumda büyük yankı uyandıran suçlarda tutuklamanın kamuoyunu yatıştıracağının ya da başka suçların işlenmesini engelleyeceğinin veya genel önleme aracı olacağının düşünüldüğü; hatta soruşturmayı kolaylaştırma, ikrar sağlama, misilleme, korkutma, devletin gücünü vurgulama amaçlarının hedeflendiği izlenimini uyandırmaktadır. Tutuklama ile ilgili bir başka sorun da, bir sanık hakkında tutuklama kararının her eylem için ayrı ayrı verilip verilmeyeceğidir. Özellikle tutuklama kararının uygulandığı ve sanığın tutukevine konulduğu durumlarda, buna gerek olmayabileceği akla gelebilir. Fakat sanığın her eylemi için ayrı tutuklama kararı verilmesi pratik amaçlara uygundur. Sanık hakkında verilmiş olan bir tutuklama kararı kaldırıldığında ya da sanık beraat ettiğinde, bir başka suçtan tutuklu olup olmadığının bilinmesi yerinde olur. Hatta sanık bir suçundan ötürü cezasını çekmekte olsa bile, yine de bir başka suçtan ötürü tutuklama kararı verilmelidir. [12] <BR>Uygulamada bu sonuç göz önünde bulundurularak işlem yapılmaktadır. Ancak bu tedbire başvurulurken, gerçekten amacı doğrultusunda kullanılıp kullanılmadığının da iyi analiz edilmesi gerekmektedir. Zira kişinin gereksiz yere tutuklu kalması hem tutuklu açısından, hem de adalet sistemine duyulan güven açısından kalıcı hasarların doğmasına neden olabilir. 2.3-Uluslararası Belgelerde Tutuklama "Birleşmiş Milletler İnsan Hakları Beyannamesi" nde (1948) 9'uncu madde bu konuya ayrılmıştır. Maddede, "Hiç kimse keyfi olarak tutulamaz, alıkonulamaz veya sürülemez." denilmektedir. Maddedeki kavramları bugün ceza yargılaması hukuku alanında kullanılan kavramlar açısından değerlendirdiğimizde, 'tutulma'nın yakalama, 'alıkonulma'nın ise tutuklama karşılığı kullanıldığını söyleyebiliriz. [13] <BR>İnsan haklarını korumak ve güvence altına almak amacıyla kabul edilmiş olan bu belgede, kişi hürriyetini sınırlandıran bu önlemlerin keyfi olmamasının temel alındığı dikkati çekmektedir. Keyfi olmamak, yasalara ve hukuka uygun olmak biçiminde anlaşılmalıdır. Bu noktada ayrıntılı kurlalların konulması görevi iç hukuka bırakılmakta, kişinin hürriyetini sınırlandıracak önlemlerin şartlarının önceden yasalarda açık ve seçik biçimde belirtilmesi istenmektedir. Avrupa Konseyi tarafından 1950 yılında Roma'da imzalanarak kabul edilen "İnsan Hakları Ve Ana Hürriyetleri Korumaya Dair Sözleşme" (İHAS) ["İnsan Hakları Avrupa Sözleşmesi" olarak kısaltılan bu sözleşme, Roma'da 4.11.1950 tarihinde imzalanmıştır. Türkiye sözleşmeyi 18.5.1954 tarihinde onaylamıştır. (R.G. 19.8.1954)] tutuklama konusunda daha ayrıntılı kurallar içermektedir. Bunları şu şekilde sıralayabiliriz: [14] <BR> -Kişi bir suç işlediği şüphesi altında yahut suç işlemesine veya suç işledikten sonra kaçmasına engel olmak zarureti inancını doğuran makul nedenlerin varlığı dolayısıyla, yetkili adli makam önüne çıkarılmak üzere yakalanabilir ve tutuklanabilir (İHAS m.5/1-c). -Tutuklanan her ferde, tutuklanmasını gerektiren nedenler ve kendisine karşı vaki bütün isnadlar en kısa zamanda ve anladığı bir dille bildirilir (İHAS m.5/2). -Yukarıdaki şartlara göre yakalanan veya tutuklanan herkesin, hemen bir yargıç veya adli görev yapmaya kanunen mezun kılınmış diğer bir memur huzuruna çıkarılması gerektiği gibi, makul bir süre içinde yargılamaya yahut adli koğuşturma sırasında serbest bırakılmaya hakkı vardır. Salıverme ilgilinin duruşmada hazır bulunmasını sağlayacak bir güvenceye bağlanabilir (İHAS m.5/3). -Yakalanması ya da tutuklanması nedeniyle hürriyetinden mahrum bırakılan her kişi, hürriyeti sınırlandırmanın yasaya uygunluğu hakkında kısa bir zamanda karar vermesi ve keyfiyet yasaya aykırı görüldüğü takdirde, tahliyesini emretmesi için bir mahkemeye itiraz etmek hakkını haizdir (İHAS m.5/4). -Ayrıca yukarıda sayılan hükümlere aykırı olarak yapılmış bir yakalama ya da tutuklama işleminin mağduru olan kişinin tazminat istemeye hakkı vardır (İHAS m.5/5). 3. 'Tutuklama'nın Koşulları 3.1-Tutuklamanın Maddi Koşulları a-Kuvvetli Suç Şüphesi Sanığın tutuklanabilmesi için Anayasanın <BR>19. maddesinin 3. fıkrasında ve paralel olarak düzenlenmiş olan CMK'nın 100. maddesinde de belirtildiği gibi, kişinin suç işlediği konusunda kuvvetli şüphenin varlığı gerekmektedir.[15] <BR> CMK m.100/1 gereğince, kuvvetli suç şüphesinin varlığını gösteren olguların ve bir tutuklama nedeninin bulunması halinde, şüpheli veya sanık hakkında tutuklama kararı verilebilir. İşin önemi, verilmesi beklenen ceza veya güvenlik tedbiri ile ölçülü olmaması halinde, tutuklama kararı verilemez. Tutuklama kararının verilebilmesi için gereken şüphe, tutuklama istenen somut olayın özellikleri gözönüne alınarak değerlendirilmelidir. Kanunun aradığı şüphe 'kuvvetli' şüphedir. Tutuklama, kişi özgürlüğünü ortadan kaldıran çok ağır bir tedbir olduğundan yasa koyucu burada özellikle eldeki deliller değerlendirildiğinde; 'yeterli' olan değil 'kuvvetli' olan şüpheyi aramıştır. Erem'e göre burada sözü edilen 'kuvvetli şüphe' delil değil delile yaklaşan bir kavramdır. Kunter'e göre ise, kasdedilen delillerin bir türü olan emare değil, her türlü delille belirmesi mümkün, suçu işlemiş olma şüphesidir. Kanunda ifadesini bulan 'kuvvetli şüphe', kişinin fail ya da suç ortağı olarak bir suçu işlediği konusunda büyük bir ihtimal bulunmasıdır. Kuvvetli şüphenin varlığını hakim takdir edecektir. Tutuklama kararında kuvvetli şüphenin var olduğu kaanatini uyandıran nedenler, vakıalar belirtilmelidir. b-Tutuklama Nedenlerinin Varlığı Kişinin suçluluğu hakkında kuvvetli şüphenin bulunması tek başına yeterli değildir. Kanunda tek tek sayılmış olan tutuklama nedenlerinden herhangi birinin bulunup bulunmadığının da araştırılması gerekmektedir. Ceza Muhakemesi Kanunu'nun <BR>100. maddesinin 2. fıkrasında: a) Şüpheli veya sanığın kaçması, saklanması veya kaçacağı şüphesini uyandıran somut olgular varsa; b) Şüpheli veya sanığın davranışları; 1. Delilleri yok etme, gizleme veya değiştirme, 2. Tanık, mağdur veya başkaları üzerinde baskı yapılması girişiminde bulunma, hususlarında kuvvetli şüphe oluşturuyorsa tutuklama nedenlerinin var sayılacağı düzenlenmiştir. Yasada 2 tane tutuklama nedeni öngörülmüştür; kaçma şüphesi ve delilleri karartma şüphesi. b.1. Kaçma şüphesi Şüphelinin ya da sanığın kaçması, saklanması veya kaçacağı şüphesini uyandıran olguların bulunması bir tutuklama nedenidir. Kaçma; sanığın, kasten, adli makamların kendisini mahkemeye davetini veya diğer muhakeme işlemleri için gerekli olduğu biçimde hazır bulundurulmasını olanaksız kılması demektir.[16] <BR> Kaçma şüphesinin varlığını hakim takdir ederken somut olayın özelliklerini göz önüne almalıdır. Kanun, somut olgular kıstasını madde metnine ekleyerek bunu bir zorunluluk haline getirmiştir. Suçu işledikten sonra saklanmak maksadı ile ikametgahını değiştirmiş olan kimse kaçmış sayılmalıdır.[17] <BR>Sanığın, kolluk kuvvetlerinin suç mahalline ulaştığı sırada, kaçarken yakalanması kaçma şüphesinin varlığı için yeterli sayılabilir. Sanığın yurt dışına çıkmak için pasaport başvurusu yapması, kaçma şüphesinin varlığına delalet edebilir. Hakim, bunun gibi somut olguları tutuklama kararında belirterek, kararını vermelidir. b.2. Delilleri karartma şüphesi Suçluluğu hakkında kuvvetli şüphe bulunan kişi, delillerin karartılması şüphesi nedeni ile de tutuklanabilir. CMK' ya göre, şüpheli veya sanığın davranışları; 1) Delilleri yok etme, gizleme veya değiştirme, 2) Tanık, mağdur veya başkaları üzerinde baskı yapılması girişiminde bulunma, şüphesi oluşturuyorsa delileri karartma şüphesinden söz edilir. Delilerin yok edilmesi, değiştirilmesi ve gizlenmesi, suçun izlerini yok etmek anlamına gelir. Böylece, sanığın ya da şüphelinin, maddi gerçeğin ortaya çıkartılmasını engelleyebilecek davranışlarının önüne geçilmek istenmiştir. Beyanda bulanacak kişilere baskı yapılmak istenmesi delileri karartma nedeni ile tutuklanma nedeni olabilir. Bir takım somut olgular ve bunların yol açacağı kuvvetli şüphenin bulunması tutuklamaya karar verilmesi için bir zorunluluktur. Delillerin karartılması şüphesinin bulunup bulunmadığı ancak somut olayın özellikleri ile, sanığın kişiliği, tutumları, yaşam koşulları dikkate alınarak tutuklamanın nedeni olmalıdır. Her suç için zan altındaki kişinin mutlaka maddi gerçeği saklamak isteyeceği yolunda bir ön yargıdan yola çıkılarak tutuklamaya karar verilmesi anayasa ile güvence altına alınmış olan kişi özgürlüğünü derinden zedeler. Delillerin karartılması şüphesi ile tutuklamaya başvurulmasının, arama-elkoyma-tanık ve bilirkişileri erken dinleme gibi başka yollarla, sanığın delilleri etkilemesinin devletçe önüne geçilebileceği gerekçesi ile Alman doktrininde eleştirilmektedir. b.3. Yasal karineler Kanunda sayılan bazı suçlardan dolayı tutuklama kararı verilebilmesi için tutuklama sebeplerinin varlığı aranmaz. Bu suçların işlendiğine dair kuvvetli suç şüphesinin bulunması tutuklamaya karar verilebilmesi için yeterlidir. Gerçekten, yasa koyucu bahis konusu maddede "aşağıdaki suçların işlendiği hususunda kuvvetli şüphe sebeplerinin varlığı halinde tutuklama nedeni var sayılabilir" diyerek, kamu düzeni için ciddi tehlike yaratacak bir takım suçlarda kaçma tehlikesi yahut delillerin karartılması gibi tutuklama nedenlerini adeta var kabul ederek, kuvvetli şüpheyi başlı başına bir tutuklama nedeni olarak öngörmüş gözükmektedir. Bu noktada dikkatle üzerinde durulması gereken bir diğer husus da, 5271 sayılı CMK, "katalog sistemi" ve "şablon suçlar" olarak nitelendirilen yapılanmayı seçerek, genel geçer bir karine belirlemektense bu tip suçları tek tek saymış ve "tutuklamayı istisnaileştirme" çabasını pekiştirmiştir. Katalog halinde sayılan bu suçlara bakıldığında, bu suçların toplum düzenini en çok tehdit eden suçlardan olması dikkat çekicidir. Centel, yasada tek tek karine olarak sayılan bu suçların işlenmesi durumunda, hakimin, tutuklama nedeninin var olup olmadığını araştırmadan, tutuklama kararı vermesinin hukuk devleti kavramı ile bağdaşmayacağını, zira tutuklamanın bir ön ceza olmadığını söylemektedir. Yurtcan'a göre de, yeni düzenlemede suçlar sayılarak tutuklama doğrultusu verilmesi, uygun bir çözüm değildir. Her ne kadar bu hükümde bir tutuklama karinesine yer verildiği söylenecek ise de, tutuklama konusundaki uygulama dikkate alındığında, bu suçların söz konusu olduğu olaylarda, adeta otomatik olarak tutuklama sonuçları ortaya çıkacaktır. Ceza Muhakemesi Kanunu'nda (m.100/3) sayılmış olan suçlar şunlardır: a) 26.9.2004 tarihli ve 5237 sayılı Türk Ceza Kanunu'nda yer alan; 1. Soykırım ve insanlığa karşı suçlar (md. 76, 77, 78), 2. Kasden öldürme (md. 81, 82, 83), 3. (Ek: 6.12.2006 -5560/17 md.) Silahla işlenmiş kasten yaralama (md. 86, fıkra 3, bent e) ve neticesi sebebiyle ağırlaşmış kasten yaralama (md. 87), 4. İşkence (md.94,95), 5. Cinsel saldırı (birinci fıkra hariç, md.102), 6. Çocukların cinsel istismarı (md.103), 7. (Ek: 6.12.2006 -5560/17 md.) Hırsızlık (md. 141,142) ve yağma (md. 148,149), 8. Uyuşturucu veya uyarıcı madde imal ve ticareti (md.188), 9. Suç işlemek amacıyla örgüt kurma (iki, yedi ve sekizinci fıkralar hariç, md.220), 10. Devletin Güvenliğine Karşı Suçlar (md. 302, 303, 304, 307, 308), 11. Anayasal Düzene ve Bu Düzeninin İşleyişine Karşı Suçlar (md. 309, 310, 311, 312, 313, 314, 315), b) 10.7.1953 tarihli ve 6136 sayılı Ateşli Silahlar ve Bıçaklar ile Diğer Aletler Hakkında Yasa'da tanmlanan silah kaçakcılığı (md.12) suçları. c) 18.6.1999 tarihli ve 4389 sayılı Bankalar Kanunu'nun 22'nci maddesinin (3) ve (4) numaralı fıkralarında tanımlanan zimmet suçu. d) (10.7.2003 tarihli ve (mülga) 4926 sayılı) 5607 sayılı Kaçakçılıkla Mücadele Kanunu'nda tanımlanan ve hapis cezasını gerektiren suçlar. e) 21.7.1983 tarihli ve 2863 sayılı Kültür ve Tabiat Varliklarını Koruma Yasası'nın 68 ve 74'üncü maddelerinde tanımlanan suçlar. f) 31.8.1956 tarihli ve 6831 sayılı Orman Kanunu'nun 110'uncu maddesinin dört ve beşinci fıkralarında tanımlanan kasten orman yakma suçları. 5560 sayılı yasayla, tutuklama nedeninin var olduğu karinesini gösteren suçlar arasına, TCK'da yer alan, silahla işlenmiş kasten yaralam ve neticesi sebebiyle ağırlaşmış kasten yaralama (madde 86 üçüncü fıkra (e) bendi, 87) ile TCK'nın <BR>141,142i148,149. maddelerindeki hırsızlık ve yağma suçları da katılmıştır. Bu ek, uygulamadan gelen eleştirileri dikkate alarak yapılmış bir değişikliktir. b.4. Adli kontrol tedbirinin yetersiz kalması 5271 Sayılı CMK'nın 112. maddesi: 'Adli kontrol hükümlerini isteyerek yerine getirmeyen şüpheli veya sanık hakkında, hükmedilebilecek hapis cezasının süresi ne olursa olsun, yetkili yargı mercii hemen tutuklama kararı verebilir.' 3.2-'Tutuklama'nın Biçimsel Koşulları a-Tutuklama Yasağının Bulunmaması Kanun koyucu, Kanunun <BR>100. maddesinin 4. fıkrasında "sadece adli para cezasını gerektiren veya hapis cezasının üst sınırı bir yıldan fazla olmayan suçlarda" tutuklama yasağı öngörmüştür. Basit suçlardan dolayı, özgürlüğü kısıtlayıcı ağır bir tedbire başvurulamaz. Onbeş yaşını doldurmamış çocuklar hakkında, üst sınırı beş yılı aşmayan hapis cezasını gerektiren fiillerinden dolayı, tutuklama kararı verilemez. (Çocuk Koruma Kanunu <BR>md. 21) b-Muhakeme Şartının Gerçekleşmesi Tutuklama ceza muhakemesi gayesi ile yapıldığı için, muhakemenin yapılması bir şarta bağlı ise öncelikle bu şartın yerine gelmiş olması gerekmektedir. Şartın gerçekleşmemesi nedeni ile muhakeme yapılamayacaksa tutuklama tedbirine başvurmaya gerek de kalmayacaktır. Kunter-Yenisey'e göre, muhakeme şartı, kanunlarımızda sistemli bir şekilde ele alınmadığından -mesala yasama ve memurluk dokunulmazlıklarının kalkmasında olduğu gibi-sadece bazı şartlar bakımından dağınık hükümler vardır. Ağır cezalık meşhut suçlarda bir istisna tanına gelmektedir. Bazı olasılıklarda durum şüpheli ise tutuklama söz konusu olabilmektedir. c-Sanığa Güvence Belgesi Verilmemiş Olması Mahkeme, gaip olan sanık hakkında duruşmaya gelmesi halinde tutuklanamayacağı konusunda bir güvence belgesi verebilir ve bu güvence koşullara da bağlanabilir (CMK <BR>md.246). Mahkeme tarafından kaçaklığına karar verilen sanığa da güvence belgesi verilebilir (CMK <BR>md.248/7). Sanık, hapis cezası alır, kaçma hazırlığında bulunur veya güvence belgesinin bağlı olduğu koşullara uymazsa belgenin geçerliliği kalmaz (CMK md.246). Güvence belgesi verilen sanık, mahkemeye geldiğinde tutuklanmasına karar verilemez. Güvence belgesi suç sayılan hangi eylem için verilmiş ise yanlız o eylemden dolayı tutuklamaya mani olur. d-Tutuklamanın Orantılı Olması Ceza Muhakemesi Kanunu'nun tutuklamayı düzenleyen 100. maddesinde tutuklamanın 'orantılı' olması gerektiği hususu açıkca belirtilmiştir. Soruşturma konusu fiilin önemi, karşılığında şüpheli ya da suçluya verilecek olan ceza ya da güvenlik tedbiri göz önüne alınarak, verilecek olan tutuklama kararı kişi açısından haksızlığa neden olmayacaksa verilmelidir. Kanunda aranılan orantılılık ilkesi bunu gerektirmektedir. Ayrıca, tutuklama, tedbir olarak başvurulan son çare olmalıdır. 'orantılılık' ilkesi gereği, İlk olarak kişi üzerinde daha az hak kısıtlanmasına neden olacak tedbirlere başvurulmalıdır. e-Hakim veya Mahkeme Kararı Bulunması Tutuklama, kişi özgürlüğüne yönelik olarak uygulanan en ağır tedbir olduğundan bu kararın ancak hakim tarfından verilmiş olması gerekir. Bu husus kişi özgürlüklerini korumak amacıyla anayasada ve kanunda öngörülümüş önemli bir teminattır. Soruşturma evresinde şüphelinin tutuklanmasına Cumhuriyet savcısının istemi üzerine sulh ceza hakimi tarafından karar verilir. (CMK <BR>md.101, 162). Sulh ceza hakimi tutuklama kararını sorgudan sonar verir. Hakim, yakalanarak önüne getirilmiş olan şüpheliyi usul kanununda düzenlendiği şekilde sorguya çektikten sonar, tutuklama talebini yerinde görür ve yasada tutuklama için gereken şartlar da somut olayda mevcut ise tutuklama kararını verir. [18] <BR> Gecikmesinde sakınca olan hallerde sulh ceza hakiminin de re'sen tutuklama kararı vermesi mümkündür (CMK <BR>md.163). Kovuşturma evresinde sanığın tutuklanmasına, Cumhuriyet savcısının talebi üzerine veya re'sen mahkemece karar verilir. Sanığın sorgusu yapıldıktan sonra tutuklanmasına karar verilir. Sanığın sorgusundan sonra kendisinin bulunduğu bir oturumda tutuklama talep edilmişse ya da tutuklamaya res'en karar verilecekse sanığın tutuklama sebebine ilişkin olarak savunması alınmalıdır. Bu durumda müdafii atanması zorunluluğu vardır. [19] <BR> 4. TUTUKLAMA KARARI (MÜZEKKERESİ) (m.101) Sanık ya da şüphelinin tutuklanmasına ancak hakim tarafından karar verilebilir. Soruşturma evresinde şüphelinin tutuklanmasına Cumhuriyet savcısının istemi üzerine sulh ceza hakimi tarafından, kovuşturma evresinde sanığın tutuklanmasına Cumhuriyet savcısının istemi üzerine veya re'sen mahkemece karar verilir. Bu istemlerde mutlaka gerekçe gösterilir ve adli kontrol uygulamasının yetersiz kalacağını belirten hukuki ve fiili nedenlere yer verilir. Tutuklama kararı, hakim tarafından verilen tutuklama kararı (müzekkeresi) ile ancak yerine getirilir. Tutuklama müzekkeresi, sanığın tutuklanması için, tutuklama kararı veren makamın bulunduğu yere gore, sanığı tutuklayacak belli bir kolluk makamına verdiği yazılı emirdir.[20] <BR>[21] <BR> Tutuklama kararında, tutuklamanın hukuki ve fiili nedenleri mutlaka belirtilmelidir. Kanun, kararda gösterilen nedenlerin mutlaka gerekçelerine de yer verilmesini emretmektedir. Böylece uygulamada (iş yükünün de etkisiyle) "suçun vasıf ve mahiyeti ile mevcut delil durumuna göre" ibaresiyle, deyim yerindeyse artık "matbulaşan" tutuklama istemlerinin önüne geçilmek istenmiştir. Karar, şüpheli veya sanığa sözlü olarak bildirilir, ayrıca bir örneği yazılmak suretiyle kendilerine verilir ve bu husus kararda belirtilir. Kararda şüpheli veya sanığın bilinen açık kimliği, yüklenilen ve suç teşkil ettiği bildirilen eylem de ayrıca yer alacaktır. Bu hususları ayrıntılı bir şekilde içermeyen bir tutuklama kararı şüphesiz hem kanun maddesinin ruhuna hem de paralelinde İHAS madde 5' e aykırılık teşkil edecektir. Cumhuriyet savcısının istemi üzerine, hakim, eğer tutuklamanın koşulları oluşmuşsa tutuklama kararı verir. Tutuklama kararı verilmezse, şüpheli veya sanık derhal serbest bırakılır. Tutuklama istenildiğinde, şüpheli veya sanık, kendisinin seçeceği veya baro tarafından görevlendirilecek bir müdafiin yardımından yararlanır. Bu madde ile 100'üncü madde gereğince verilen kararlara itiraz edilebilir. 101. madde uyarınca "Tutuklamaya, tutuklamanın devamına veya bu husustaki bir tahliye isteminin reddine ilişkin kararlarda hukukî ve fiilî nedenler ile gerekçeleri gösterilir." Bir başka anlatımla tutuklama kararı yahut bu hususta sanık ya da şüphelinin özgürlüğünü kısıtlamaya devam eden her tür karar mahkemece gerekçelendirilmeli ve somut olayın özellikleri de dikkate alınarak tutuklama tedbirine başvurma yahut bu tedbiri devam ettirme nedenleri açıkça ortaya konulmalıdır. Bu kurala uyulmayarak kararın baştan savma gerekçelendirilmesi hiç şüphesiz İHAS'ın 5. maddesine de aykırı olacaktır. [22] <BR> MALKOÇ/YÜKSEKTEPE'nin de belirttiği gibi, hakim bu gerekçelendirmeyi ne "suç niteliği yahut delil durumu" gibi genel olgularla, ne de bir mahkumiyet kararı verircesine detaylı yapmalıdır. Zira ikinci durumda da ihsas-ı rey meydana gelebilecek ve hakimin tarafsızlığı ilkesi zedelenebilecektir. Buna karşılık, eğer tutuklamaya ilişkin koşullar oluşmamışsa, hakim pek tabi ki tutuklama isteminin reddine karar verecektir. [23] <BR>Peki, hakim, istemi "ölçülülük ilkesine" aykırı görürse, bunun yerine adli kontrol tedbirine karar verebilecek midir? Esasen bu hususun uygulamada duraksama yaratacağına şüphe yoktur. Adli kontrolü düzenleyen 109. madde uyarınca "100 üncü maddede belirtilen tutuklama sebeplerinin varlığı halinde, üst sınırı üç yıl veya daha az hapis cezasını gerektiren bir suç sebebiyle yürütülen soruşturmada, şüphelinin tutuklanması yerine adlî kontrol altına alınmasına karar verilebilir." Görüldüğü üzere, kanun, açıkça, şüphelinin tutuklanması yerine adli kontrole başvurulabileceğinden bahsetmektedir. Öyleyse, üst sınırı üç yıl veya daha az olan suçlar bakımından tutuklama istemi sonucunda adli kontrol kararı verilebilecektir. Bu durumda bir diğer sorun da üst sınırı üç yıldan fazla olan suçlar açısından karşımıza çıkmaktadır. Söz gelimi, hakim, üst sınırı dört yıl olan bir suç için tutuklama tedbiri yerine adli kontrol tedbirinin yeterli olacağına kanaat getirirse (bir diğer anlatımla tutuklamayı "ölçüsüz" bulursa), kanunun açık hükmü karşısında adli kontrole karar veremeyecek, onun yerine şüpheliyi serbest bırakmak zorunda kalacaktır. Bunun tek istisnası ise, maddenin 4. fıkrası uyarınca "yurt dışına çıkma yasağı" ve "güvence" tedbirlerine ilişkindir. Zira, maddeye göre, bu tedbirler açısından ilk fıkradaki üç yıllık süre sınırı dikkate alınmayacaktır. Dolayısıyla, hakim, yukarıdaki örnekte adli kontrole ilişkin olarak sadece bu iki tedbire başvurabilecektir. Ancak, bu anlayış "ölçülülük ilkesi" ve "tutuklamanın ihtiyariliği" ilkelerine açıkça ters düşmektedir. Nitekim, uygulamada böyle bir durumda, hakimlerimizin şüpheliyi serbest bırakmaktansa tutuklama yoluna gideceği açıktır. FEYZİOĞLU da benzer şekilde adli kontrolün tutuklamaya tam bir alternatif oluşturabilmesi için üç yıllık üst sınırın kaldırılması gerektiğini vurgulamaktadır. Kanunun, "Kararın içeriği şüpheli veya sanığa sözlü olarak bildirilir, ayrıca bir örneği yazılmak suretiyle kendilerine verilir ve bu husus kararda belirtilir." ifadesi hukukumuza bir yenilik daha getirmiş, gıyabi tutuklama müessesesini kaldırmıştır. Buna göre, artık, tutuklama, tutuklamanın devamı ve tahliye isteminin reddi kararları verilirken mutlaka şüpheli veya sanık da hazır bulunmak zorundadır; şüphelinin veya sanığın yokluğunda bahsi geçen kararlara hükmedilmesi olanağı ortadan kalkmıştır. 5. 'GIYABİ TUTUKLAMA' 1.6.2005 tarihli ve 5271 sayılı CMK ile hukukumuzdan gıyabi tutuklama kurumu kaldırılmıştır. Ancak gıyabi tutuklama tedbiri kural olarak kaldırılmış gözükse de, kanunun <BR>98. maddesi ile getirilen "yakalama emri" kurumu adeta gıyabi tutuklamanın farklı bir türü görünümündedir. Maddeye gore; soruşturma evresinde çağırıldığı halde gelmeyen, yakalandığı halde kolluk kuvvetlerinin elinden kaçan, bir başka deyişle "kaçak" olan şüpheli yahut sanık hakkında yakalama emri düzenlenebilecektir. Böylelikle, yakalanan kişinin, kanunun öngördüğü yasal süreler içinde, şartları varsa, hakim ya da mahkeme huzuruna çıkarılarak sorgusu alınacak, tutuklanmasına yahut serbest bırakılmasına karar verilecektir. Bununla birlikte, CMK'nın <BR>248/5. maddesinde ifadesini bulan "Kaçak hakkında 100' üncü ve sonraki maddeler gereğince, sulh ceza hakimi veya mahkeme tarafından yokluğunda tutuklama kararı verilebilir..." hükmüyle de gıyabi tutuklamaya istisnai de olsa izin verilmiştir. Ancak daha sonra 5320 sayılı "Ceza Muhakemesi Kanunu'nun Yürürlük ve Uygulama Şekli Hakkında Kanun"un 5. maddesi ile farklı bir anlayış benimsenerek, 248/5. maddenin sadece "yurt dışındaki kaçaklar için uygulama alanı bulacağı" ifade edilmiştir. Bu durum, FEYZİOĞLU tarafından eleştirilmiş ve bahis konusu değişikliğin, bir geçiş kanununda değil, aksine CMK'nın ilgili 248/5. maddesine eklenmek suretiyle yapılması gerekliliği vurgulanmıştır. 6. TUTUKLAMA'NIN SÜRESİ (m.102) Tutuklamada azami bir sure benimsenmemesi, sanığın masumluk karinesi gereğidir. Avrupa İnsan Hakları Mahkemesi (AİHM), İnsan Hakları Avrupa Sözleşmesi'nin (İHAS), tutuklanan kişinin, makul bir sure içinde muhakeme edilme veya adli bir soruşturma sırasında serbest bırakılma hakkının bulunduğunu belirten md. 5/3 hükmünü, belli bir tutukluluk süresi bulunması gerektiği biçiminde yorumlamamakta, somut olayın özelliklerini göz önüne almaktadır. Bu nedenle sözleşmeye taraf ülkelerin hukuk sistemlerinde tutuklama için sınırlandırıcı bir sure bulunması sözleşme açısından şart değildir. [24] <BR>1 Nisan 2008 tarihine kadar, CMK <BR>m.250/1-c'de gösterilen suçlarda ağır ceza mahkemesinin görev alanına giren suçlar açısından tutuklama süresi, eski CMUK'a gore belirlenecektir. Buna gore, soruşturma evresinde tutukluluk süresi en çok altı aydır. Kamu davasının açılması halinde bu sure soruşturma evresinde tutuklulukta geçen sure ile birlikte iki yılı geçemez. Ancak, yedi sene ve daha fazla hapis cezasını gerektiren suçlarda tutuklama sebebini, delillerin durumuna ve sanığın ahvali şahsiyesine gore tutukluluk halinin devamına veya sona erdirilmesine veya uygun görülecek parasal güvence verilmesi koşulu ile, sanığın tahliyesine karar verilebilir (1412 sayılı CMUK <BR>md.110)[25] <BR> Ağır ceza mahkemesinin görev alanına girmeyen suçlarda ise CMK'daki <BR>(m.102) süreler uygulanacaktır. Bu yasada, tutuklulukta geçecek süreler suçun ağırlığına gore farklı belirlenmiştir. Ancak 5560 sayılı Yasa bu konuda da değişiklik yapmıştır. Buna gore, ağır ceza mahkemesinin görevine girmeyen işlerde tutukluluk süresi en çok 1 yıldır (önceki hali 6 ay idi). Lakin bu süre, zorunlu hallerde gerekçesi gösterilerek altı ay daha uzatılabilir (önceki halinde dört ay daha uzatılabiliyordu). (CMK md.102 /1). Ağır ceza mahkemesinin görevine giren işlerde, tutukluluk süresi en çok iki yıldır. Bu süre, zorunlu hallerde, gerekçesi gösterilerek uzatılabilir; uzatma süresi toplam üç yılı geçemez (CMK md.102/2). Bu madde ile tutuklamanın süresi toplam beş yıla çıkarılmış olmaktadır. Uzatma kararları, Cumhuriyet savcısının, şüpheli veya sanık ile müdafiin görüşleri alındıktan sonra verilir (CMK 102/3). Yasada bu sujenin dinlenmesinden söz edilmediği için, uzatma kararları duruşmasız olarak dosya üzerinden verilebilir. Yasaya göre duruşma dışındaki kararlar yazılı ve sözlü görüş alınarak verilebilir (CMK <BR>md.33). 9. SONUÇ 'Tutuklama' ceza muhakemesi içinde, mahiyeti ve sonuçları bakımından, uygulanan en ağır koruma tedbiridir. Toplumun huzuru ve güvenliği açısından zorunlu olduğu ölçüde dikkkatle başvurulması gerekmektedir. CMK, insan haklarına uygun olmayan uygulamalara karşı bir tepki olarak tüm usuli işlemleri ayrıntılı düzenlemiş ve koruma tedbirleri bakımından da bir çeşitliğe gitmiştir. Hakimlerin tutuklama tedbirine başvururken daha temkinli davranmalarını gerektirecek şekilde getirilen düzenlemeler her ne kadar olumlu olsa da, ülkemizde vatandaşların yerleşim yerlerinin tam ve doğru olarak bilinememesi, yurt dışına çıkışların tamamen kontrol altında olmaması, hakimlerin tutuklu bulunan şüpheli ya da sanıkların tutuksuz yargılanmalarına karar vermelerini yargılamanın geleceği açısından tehlikeli bulduklarından, engellemektedir. Şüphesiz ki 'tutuklama' uygulanmasında özen gösterilmesi gereken bir tedbirdir. Ancak varolan olumsuzluklar hakimleri bu tedbiri uygulamaya zorlamaktadır. Son olarak, bir düzenleme ne kadar iyi ve tutarlı olursa olsun, ceza muhakemesinin, hatta hukuk düzeninin temel amacının 'insana ve insanın çıkarına hizmet' olduğu unutulmamalıdır. [1] <BR>Kunter/Yenisey, Muhakeme Hukuku Dalı Olarak Ceza Muhakemesi Hukuku, İstanbul 2003 [2] <BR>Taner Tahir, Ceza Muhakemeleri Usulü, İstanbul 1955 [3] <BR>Yarg.CGK.'nun 16.04.1990 tarih ve 1-91 / 115 sayılı kararı, " 'Tutuklama', ceza yargılamasının güvenli yrümesini ve amacına erişmesini sağlayamaya yönelik ve muhakeme hukuku açısından zorunlu hallerde hakimin verdiği karara dayanan bir tebirdir. Yargılamadaki amaca göre tutucu ya da önleyici bir koruma tedbiri olduğu kadar kişi özgürlüğü ve güvenliğini kısıtlayan bir içerik de taşımaktadır. Suçlu olduğu henüz kesin olarak bilinmeyen kişilerin özgürlüklerinden yoksun bırakılması dolayısı ile ortaya çıkan haksızlığı gidermek için mahsup müessesine başvurulmaktadır. Kişinin bir ceza kovuşturması nedeni ile özgürlüğünden yoksun bırakılması, ya da özgürlüğü ile ilgili olarak serbest hareket edebilme olağının elinden alınmış olması halleri 'Tutukluluk' kavramı içinde değerlendirilmelidir." [4] <BR>Yarg. CGK.'nun 24.02.2004 tarih ve 24/49 sayılı kararı 'Tutuklama' ceza yargılamasının güvenli yürümesini ve amcıa erişmesini sağlamaya yönelik ve yargılama hukuku açısından zorunlu hallerde hakimin verdiği karara dayanan bir önlemdir. Yargılamadaki amaca göre önleyici bir koruma önlemi olduğu kadar kişi özgürlüğünü kısıtlayan bir içerik de taşımaktadır. Bu nedenle mukayeseli hukukta, sistemler ve sistemlerin dayandığı prensipler farklı olmakla birlikte, kendisine ceza verilmiş olan şahsın, bu cezasından daha önce sınırlandırılmış özgürlük sürelerinin indirilmesi kabul edilmiştir… Tutuklama soruşturmanın mecburiliğinin zaruri bir sonucu olduğundan kişi… suçu sabit olsun olmasın bu duruma katlanmak zorundadır. [5] <BR>Yurtcan Erdener, Ceza Yargılaması Hukuku, İstanbul 2007, syf. 321 [6] <BR>Centel Nur, Ceza Muhakemesi Hukukunda Tutuklama ve Yakalama İstanbul 1992, syf. 5 [7] <BR>Kunter/Yenisey, a.g.e. syf. 669 [8] <BR>Kunter/Yenisey, a.g.e. syf.20 [9] <BR>Kunter/Yenisey, a.g.e. syf.23 [10] <BR>Kunter/Yenisey, a.g.e. syf.25 [11] <BR>Cengiz Çoban, Adli Yargıda Tutuklama, syf.27; E.Yurtcan, Ceza Yargılaması Hukuku, syf.322 [12] <BR>Yurtcan Erdener, Ceza Yargılaması Hukuku, İstanbul 2007, syf. 322 [13] <BR>Yurtcan Erdener, Ceza Yargılaması Hukuku, İstanbul 2007, syf. 322 [14] <BR>Yurtcan Erdener, Ceza Yargılaması Hukuku, İstanbul 2007, syf. 322 [15] <BR>Yarg. CGK 12.3.1979 tarih, 1979/8-36 <BR>Esas, <BR>1979/119 <BR>Karar <BR>sayılı, '……. suçu işlediği yolunda kuvvetli delil ve emareler bulunmasına, suçun asayişi muhil nitelikte olmasına göre tutuklamada isabet…sanığın tutuklanma nedeni delil ve asayiş durumudur. Sanık, ikrarı, kaçma şüphesi, delilleri yok etme, vesaire gibi şahsi kusurları ile tutuklanmasına sebebiyet vermemiştir. Bu hususlar gözetilmeden kişisel nedenler ile tutuklanmasına sebebiyet verdiği sonucuna ulaşılmasında isabet görülmemiştir. [16] <BR>Centel/Zafer a.g.e. syf.263 [17] <BR>M.Çağlayan, Tevkif ve Muvakkat Yakalama, Türk İdare Dergisi, 26 [18] <BR>Yarg. İBGK 5.12.1977 tarih ve 1977/3 Karar sayılı kararı, 'Tutuklama' unsur ve koşullarının gerçekleşmesi halinde hakim veya mahkemece soruşturmanın her hal ve aşamasında verilebilen bir tedbirdir. [19] <BR>Centel/Zafer,a.g.e. syf.267 [20] <BR>Kunter/Yenisey a.g.e.syf.682 [21] <BR>Yarg.CGK 24.2.2004 tarih 2004/48 <BR>Karar sayılı kararı. 'Mevkufiyet (tutukluluk), teknik anlamda, tutuklama müzekkeresine dayanılarak özgürlüğün sınırlandırılması anlamında dar yorumlanmayıp, "bir suç dolayısı ile suçlunun hürriyetinin sınırlandırılması mahiyetinde ve o maksatla geçirdiği süre"" şeklinde geniş yorumlanmalı, yasalarda aksine bir düzenlenmenin bulunmadığı hallerde kesin hükümden önce sanığın özgürlüğünü sınırlandırılması sonucunu doğuran tüm süreler şeklinde anlaşılmalıdır.' [22] <BR>Avrupa İnsan Hakları Mahkemesi (AİHM), Ilıkov-Bulgaristan, 26.07.2001 tarihli kararı, 77. paragraf; yakalanan kişinin suç işlediğinden şüphenilmesine yol açacak, nedenlerden söz etmek tutukluluk ilkelerinin olmazsa olmaz koşulu olduğunu belirterek bu gerekçelerin yeterli ve etkili olması durumunda da yetkili makamların yargılama sırasında bu konuda özel bir ihtimam gösterip gösterilmediğinin araştırılması gerektiğini karara bağlamıştır. [23] <BR>Malkoç/Yüksektepe, Açıklamalarla Yorumlarla Ceza Muhakemesi Kanunu, syf.286 [24] <BR>Centel / Zafer a.g.e. syf.271 [25] <BR>Bkz. 23.3.2005 gün ve 5320 sayılı CMK'nun Yürürlük ve Uygulama Şekli Hakkında Kanun <BR>md.12 Kazancı Elektronik ve Basılı Yay. A.Ş.ne ait Kazancı Hukuk Otomasyon veritabanından alınmıştır. © Tüm Hakları Saklıdır. 