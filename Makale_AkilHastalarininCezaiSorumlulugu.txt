AKIL HASTALARININ CEZAİ SORUMLULUĞU VE YARGILANMALARINDAKİ ÖZELLİKLER ÜZERİNE BİR İNCELEME Yazarın Adı : HALİL POLAT, C. SAVCISI Belge Türü : Makale Eserin Konusu : CEZA VE CEZA USUL HUKUKU ERZURUM, 2011 İÇİNDEKİLER ÖZET <BR> I. <BR>GİRİŞ <BR> II. <BR>AKIL <BR>HASTALIĞI <BR>KAVRAMI <BR> III. <BR>CEZAİ <BR>SORUMLULUĞA <BR>ETKİSİ <BR>BAKIMINDAN <BR>AKIL <BR>HASTALIĞININ <BR>TARİHİ <BR>GELİŞİMİ <BR> IV. <BR>İSNAT <BR>YETENEĞİNE <BR>ETKİSİ <BR>BAKIMINDAN <BR>AKIL <BR>HASTALIĞINA <BR>İLİŞKİN <BR>SİSTEMLER <BR> V. <BR>5237 <BR>SAYILI <BR>TCK <BR>KAPSAMINDA <BR>AKIL <BR>HASTALIĞININ <BR>DERECELERİ <BR> A) <BR>GENEL <BR>OLARAK <BR> B) <BR>TAM <BR>AKIL <BR>HASTALIĞI <BR> 1. <BR>Kavram <BR> 2. <BR>Tam <BR>Akıl <BR>Hastalığının <BR>Şartları <BR> a) <BR>Bir <BR>Akıl <BR>Hastalığı <BR>Bulunmalıdır <BR> b) <BR>Akıl <BR>Hastalığı <BR>Failin <BR>İşlediği <BR>Fiilin <BR>Hukukî <BR>Anlam <BR>ve <BR>Sonuçlarını <BR>Algılamasını <BR>Tamamen <BR>Kaldırmalı <BR>veya <BR>Fiille <BR>İlgili <BR>Olarak <BR>Davranışlarını <BR>Yönlendirme <BR>Yeteneğini <BR>Önemli <BR>Derecede <BR>Azaltmalıdır <BR> 3. <BR>Tam <BR>Akıl <BR>Hastalığının <BR>Sonuçları <BR> 4. <BR>Tam <BR>Akıl <BR>Hastalarına <BR>Özgü <BR>Güvenlik <BR>Tedbirleri <BR> a) <BR>Kavram <BR> b) <BR>Kanunumuzun <BR>Sistemi <BR> C) <BR>KISMİ <BR>AKIL <BR>HASTALIĞI <BR> 1. <BR>Kavram <BR> 2. <BR>Kısmi <BR>Akıl <BR>Hastalığının <BR>Şartları <BR> a) <BR>Bir <BR>Akıl <BR>Hastalığı <BR>Bulunmalıdır <BR> b) <BR>Akıl <BR>Hastalığı, <BR>Failin <BR>İşlediği <BR>Fiille <BR>İlgili <BR>Olarak <BR>Davranışlarını <BR>Yönlendirme <BR>Yeteneğini <BR>Önemli <BR>Olmayacak <BR>Derecede <BR>Azaltmalıdır <BR> 3. <BR>Kısmi <BR>Akıl <BR>Hastalığının <BR>Sonuçları <BR> a) <BR>İndirilmiş <BR>Ceza <BR>Uygulanması <BR> b) <BR>Mahkum <BR>Olunan <BR>Cezanın <BR>Kısmen <BR>veya <BR>Tamamen <BR>Güvenlik <BR>Tedbiri <BR>Olarak <BR>Uygulanması <BR> 4. <BR>Kısmi <BR>Akıl <BR>Hastalarına <BR>Özgü <BR>Güvenlik <BR>Tedbirleri <BR> VI. <BR>AKIL <BR>HASTALIĞININ <BR>BULUNMASI <BR>GEREKEN <BR>ZAMAN <BR> VII. <BR>KABAHATLER <BR>SÖZ <BR>KONUSU <BR>OLDUĞUNDA <BR>AKIL <BR>HASTALIĞININ <BR>SONUÇLARI <BR> VIII. <BR>AKIL <BR>HASTALARININ <BR>YARGILANMALARINDAKİ <BR>ÖZELLİKLER <BR> A) <BR>GENEL <BR>OLARAK <BR> B) <BR>SORUŞTURMA <BR>AŞAMASINDAKİ <BR>ÖZELLİKLER <BR> 1. <BR>Genel <BR>Olarak <BR> 2. <BR>Akıl <BR>Hastası <BR>Şüpheliye <BR>İstemi <BR>Aranmaksızın <BR>Zorunlu <BR>Müdafii <BR>Atanması <BR> 3. <BR>Şüphelinin <BR>Akıl <BR>Hastası <BR>Olup <BR>Olmadığının <BR>ve <BR>Bu <BR>Hastalığının <BR>Derecesinin <BR>Tespiti <BR>İçin <BR>Sağlık <BR>Kuruluşuna <BR>Sevkedilmesi <BR> 4) <BR>Akıl <BR>Hastası <BR>Şüpheli <BR>Hakkında <BR>İddianame <BR>Düzenlenmesi <BR> C) <BR>KOVUŞTURMA <BR>AŞAMASINDAKİ <BR>ÖZELLİKLER <BR> 1. <BR>Genel <BR>Olarak <BR> 2. <BR>Zorunlu <BR>Müdafii <BR>Atanması <BR> 3. <BR>Sanığın <BR>Akli <BR>Durumu <BR>Hakkında <BR>Başka <BR>Kurumdan <BR>Yeni <BR>Bir <BR>Rapor <BR>Alınmak <BR>İsteniyorsa <BR>Rapora <BR>Sevki <BR> 4. <BR>Sanık <BR>Hakkında <BR>Karar <BR>Verilmesi <BR> D) <BR>İNFAZ <BR>AŞAMASINDAKİ <BR>ÖZELLİKLER <BR> 1. <BR>Genel <BR>Olarak <BR> 2. <BR>Hükümlünün <BR>Yüksek <BR>Güvenlikli <BR>Sağlık <BR>Kuruluşuna <BR>Sevkedilmesi <BR>İşlemi <BR> 3. <BR>Hükümlünün <BR>Yüksek <BR>Güvenlikli <BR>Sağlık <BR>Kuruluşunda <BR>Kontrol <BR>ve <BR>Tedavi <BR>Altına <BR>Alınması <BR>ve <BR>Belli <BR>Bir <BR>Süre <BR>Sonra <BR>Toplum <BR>Açısından <BR>Tehlikeliliğinin <BR>Ortadan <BR>Kalktığının <BR>veya <BR>Önemli <BR>Ölçüde <BR>Azaldığının <BR>Kanaatine <BR>Varılması <BR> 4. <BR>Mahkemeden <BR>Taburculuk <BR>Kararı <BR>Talep <BR>Edilmesi <BR>ve <BR>Taburculuk <BR>Kararı <BR>Verilmesi <BR> 5. Hükümlünün <BR>Belli <BR>Aralıklarla <BR>Kontrol <BR>Muayenesine <BR>Gönderilmesi <BR>İşlemi SONUÇ <BR>YARARLANILAN <BR>KAYNAKLAR <BR> ÖZET Kusur yeteneğinden söz edilebilmesi için kişinin yapılan eylemi anlama ve isteme yeteneğine sahip olması gerekir. Çünkü bir kişiye işlemiş olduğu fiilden dolayı kusur isnadında bulunabilmek için, o kişinin fiziki olarak gelişmişliğine ek olarak akıl yönüyle rahatsızlığının bulunmaması gerekir. Akıl hastalığı, kişinin anlama ve isteme yeteneğini etkileyen bir psikolojik rahatsızlıktır. İradeyi tamamen ortadan kaldıran veya bu iradeyi zayıflatan akıl hastalığı, kusur yeteneğini tamamen ortadan kaldıran veya azaltan sebeplerden biri olarak karşımıza çıkmaktadır. Bu düşünceden hareketle ceza kanunlarında, akıl hastalığı olan kişilerin cezai sorumluluğu açısından normal kişilere göre farklı hükümler getirilmiştir. 5237 sayılı Türk Ceza Kanunu da, cezai sorumluluk açısından 32. maddesinde temel ilkeleri koymuştur. Bu hükme göre akıl hastalarının cezai sorumluluğu üç aşamada ele alınmıştır. Bunlardan ilkinde akıl hastalığı, failin işlediği fiilin hukuki anlam ve sonuçlarını algılamaya tam olarak engel olmuştur. İkincisinde faildeki akıl hastalığı, işlediği fiille ilgili olarak davranışlarını yönlendirme yeteneğini önemli derecede azaltmıştır. Ve son alarak üçüncü durumda, faildeki akıl hastalığı işlediği fiille ilgili olarak davranışlarını yönlendirme yeteneğini önemli derecede olmamakla birlikte azaltmıştır. Kanun koyucu bu durumlarda farklı cezai sorumluluk usulünü benimsemiştir. Akıl hastalarının cezai sorumluluğundaki farklılıkların yanı sıra bu kişilerin yargılanmalarında da bir takım özel hususlar bulunmaktadır. Bu çalışmada temel olarak akıl hastalığı kavramına, akıl hastalarının cezai sorumluluğundaki ilke ve kurallara, bunlara uygulanacak güvenlik tedbirlerine ve bu kişilerin yargılanmalarında özellik arzeden hususlara yönelik açıklamalarda bulunulmuştur. Anahtar Sözcükler: Akıl hastalığı, cezai sorumluluk, güvenlik tedbirleri, irade yeteneği. A SURVEY ON PENAL LIABILITY OF MENTALLY DISTURBED AND THE PROPERTIES OF THE PROCESS DURING WHICH THEY ARE JUDGED SUMMARY In order to speak of a lack of ability, the subject must have the ability to understand and to will the executed action. That is because in an attempt to accuse someone with guilt for what s/he has commited the person should not have any mental disturbances in addition to his or her pyhsical development. Mental disturbance is a psychological condition which effects a person's ability to understand and to will. mental disturbance which eliminates this volition totally or diminishes it seems to be one of the reasons which eliminates or diminishes the ability of false judgement. From this perspective, in penal laws there have been developed different rules to accomodate the mentally disturbed compared to typically developing people in terms of penal liability. In Turkish Criminal Law 5237 basic principles have been stated in the 32nd clause. According to this, penal liability of the mantally disturbed is handled in three stages. In the first one mental disturbance totally blocks the judijical meanings and outcomes of the action commited by the subject. In the second one, the mental disturbance that the subject has diminishes the ability to direct his or her behaviours related to the actions s/he commits. And finally in the third case, the mental distubance that the subject has diminishes the ability to direct behaviours related to the actions s/he commits, not substiantially though. The law maker has adopted different penal liability methods in these cases. Besides the differences in the penal liabilities of the mentally disturbed, there also certain special circumstances in their judical processes. In this survey, basically the concept of mental disturbance, principles and laws in the penal liabilities of the mentally disturbes and the security precautions to apply to these people and explanations as to circumstances that are sensitive in the judical process of these people have been anaylized. Key words : mental ilness , penal liability, security measures, free will I. GİRİŞ Ceza hukuku açısından bir kişinin sorumlu olabilmesi için isnat yeteneğine sahip olması gerekir. İsnat yeteneği, bir kişinin işlediği fiilden dolayı sorumlu tutulabilmesine, yani fiilin ve sonuçlarının ona yüklenebilmesine olanak sağlayan kişisel niteliklerin bütünüdür. İsnat yeteneği, anlama ve isteme yeteneklerini bünyesinde barındırmaktadır. İsnat yeteneği çeşitli nedenlerle tamamen ortadan kalkabilmekte veya önemli ölçüde azalmakta veyahut önemli nitelikte olmamakla birlikte azalabilmektedir. 5237 sayılı Türk Ceza Kanunu, isnat yeteneğini kaldıran veya azaltan sebepler olarak yaş küçüklüğünü, akıl hastalığını, sağır ve dilsizliği, geçici nedenler ve alkol veya uyuşturucu madde etkisinde bulunmayı saymıştır. İsnat yeteneğini kaldıran ve azaltan en önemli ve en yaygın sebeplerden bir tanesi akıl hastalığıdır. Akıl hastalığının isnat yeteneğini kaldırıcı veya zayıflatıcı bir etki yapmasının nedeni, bu yeteneğin bulunması için gereken niteliklerin gelişmesini durdurmasından veya bunların bozukluk veya eksikliğe uğramasına sebebiyet vermesinden ibarettir. Bu nedenle, gerek akli melekelerin gelişmesini durduran, gerekse bunlar geliştikten sonra gerilemelerine yol açan bütün akıl hastalıkları, isnat yeteneğini etkiler [1]. Akıl hastalığı, 5237 sayılı Türk Ceza Kanunu'nun birinci kitabının ikinci kısmının ikinci bölümünü oluşturan Ceza Sorumluluğunu Kaldıran veya Azaltan Nedenler başlıklı bölümün 32. maddesinde ceza sorumluluğunu kaldıran veya azaltan bir sebep olarak zikredilmiş ve hukuki esasları belirlenmiştir. Söz konusu 32. madde hükmü iki fıkra halinde düzenlenmiştir. Buna göre, (1) Akıl hastalığı nedeniyle, işlediği fiilin hukukî anlam ve sonuçlarını algılayamayan veya bu fiille ilgili olarak davranışlarını yönlendirme yeteneği önemli derecede azalmış olan kişiye ceza verilmez. Ancak, bu kişiler hakkında güvenlik tedbirine hükmolunur. (2) Birinci fıkrada yazılı derecede olmamakla birlikte işlediği fiille ilgili olarak davranışlarını yönlendirme yeteneği azalmış olan kişiye, ağırlaştırılmış müebbet hapis cezası yerine yirmibeş yıl, müebbet hapis cezası yerine yirmi yıl hapis cezası verilir. Diğer hallerde verilecek ceza, altıda birden fazla olmamak üzere indirilebilir. Mahkûm olunan ceza, süresi aynı olmak koşuluyla, kısmen veya tamamen, akıl hastalarına özgü güvenlik tedbiri olarak da uygulanabilir. Görüldüğü üzere kanun koyucu akıl hastalığının türlerini tek tek kanun maddesinde saymamıştır. Zira bu husus, tıbbi bir konudur ve failin sahip olduğu hastalığın bir önemi bulunmamaktadır. Önemli olan husus, hastalığın failin kusur yeteneğine eylem zamanında olan etkisidir. Bu durum, tıp alanında uzmanlaşmış hekimlerden alınacak raporla belirlenebilecek bir durumdur. Kanun koyucu akıl hastalarının cezai sorumluluğunu yukarıda tam metni verilen TCK'nun 32. maddesinde belirlemiştir. Bu kişilere özgü güvenlik tedbirleri ise aynı kanunun 57. maddesinde kaleme alınmıştır. Bunun yanı sıra bu kişilerin işledikleri suçlar dolayısıyla yapılacak yargılamada özellik arzeden hususlar kanunun çeşitli maddelerinde hüküm altına alınmıştır. Bu çalışma ile kısaca akıl hastalığı kavramına değinilerek bir takım bilgilere yer verilecek ve daha sonra akıl hastalarının cezai sorumluluğunun ne olduğuna, bu kişiler hakkında ne tür güvenlik tedbirlerine hükmedilebileceğine ve bu kişilerin işledikleri suçlar nedeniyle yapılacak yargılamada söz konusu olan bir takım özel hususların neler olduğuna açıklık getirilmeye çalışılacaktır. Bu kapsamda uygulamada suç işleyen akıl hastaları hakkındaki soruşturma ve kovuşturmalarda ne gibi işlemlerin yapılacağı konusunda uygulamaya dönük açıklamalara da yer verilecektir. II. AKIL HASTALIĞI KAVRAMI Akıl hastalığı kavramı kanun tarafından tanımlanmamıştır. Akıl hastalığı, psikiyatri bilimi gereğince anlama ve isteme yeteneğine etkisi kabul edilen patoloji, diğer bir deyişle sürekli bir hal gösteren akli melekelerdeki her türlü bozukluktur [2]. Bir başka tanıma göre, kişinin anlama ve isteme yeteneği üzerinde etkili, patolojik, psişik, psikolojik her türlü sapkınlık akıl hastalığıdır[3]. Akıl hastalığı kavramı 5237 sayılı TCK açısından geniş anlamda anlaşılmaktadır. Çünkü TCK m.32/1 hükmünde "akıl hastalığı nedeniyle" ifadesi kullanılmıştır. Bu nedenle hastalık kalıcı veya geçici olabileceği gibi iyileşme imkanı olan veya olmayan bir türde de olabilir [4]. Fakat akıl hastalığında isnat yeteneğinin olmaması veya azalmış olması için kişinin salt akıl hastası olması yetmez; ayrıca işlediği fiille hastalığı arasında nedensel bir bağıntının da bulunması gerekir. Örneğin sar'a[5] <BR>hastalığına sahip olan bir kişi, sadece nöbet esnasında isnat yeteneğinin etkilenmesine maruz kalır. Nöbet dışında isnat yeteneği tamdır ve dolayısıyla nöbet haricinde işlediği fiilden tam olarak sorumludur [6]. III. CEZAİ SORUMLULUĞA ETKİSİ BAKIMINDAN AKIL HASTALIĞININ TARİHİ GELİŞİMİ İlk zamanlarda ceza hukukunda suç işleyen insanların cezai sorumluluklarının tespitinde akıl hastalığının bir etkisi yoktu. Suç işleyen kişi akıl hastası olsa da cezalandırılıyordu [7]. Asur, Babil, Mısır ve Sümer gibi kökleri eskiye dayanan uygarlıklarda akıl hastalarının cezalandırılması esası benimsenmemiştir. Bunun nedeni, bu kavimlerin, akıl hastalarının bu durumlarının ilahlar tarafından kaynaklandığı düşüncesine sahip olmalarıdır. Bu nedenle bu kişilere sadece dua okumakla yetinilmektedir[8]. Akıl hastalığının kusur yeteneğini etkileyen bir sebep olarak kabul edilmesi Roma Hukuku'nda da karşımıza çıkmaktadır. Roma hukukunda akıl hastaları ile küçükler bir tutulmuş ve yargılama sonucunda akıl hastası olduğuna kanaat getirilenlerin sorumsuzluğuna karar verilerek sadece koruma altına alınmaları emredilmiştir. Cermen hukukunda akıl hastalarının verdikleri zararların kudurmuş bir hayvan tarafından verilen zararlardan farksız olduğu ve bu nedenle bu kişilere ceza verilemeyeceği söylenmiş, orta çağda akıl hastalarının sorumsuzluğu ilkesi benimsenmiştir. İslam hukukunda da esas olarak akıl hastalarının kusur yeteneğinin bulunmadığı kabul edilmiştir[9]. IV. İSNAT YETENEĞİNE ETKİSİ BAKIMINDAN AKIL HASTALIĞINA İLİŞKİN SİSTEMLER Kusur yeteneğini tamamen ortadan kaldıran veya hafifleten akıl hastalıklarının neler oldukları ve bunların nasıl tespit edileceği tıp biliminin uzmanlık alanına girmektedir. Her ceza kanununda ve cezai sorumluluk kısmında düzenlenen akıl hastalığı konusunda bütün ceza kanunları aynı sistemi benimsememiştir. Akıl hastalığını düzenleyen sistemler üç ayrı başlıkta incelenebilir [10]. Bunlar, biyolojik, psikolojik ve karma sistemlerdir. Biyolojik sistemde akıl hastalıkları yasada açıkça belirtilerek bu hastalıkların cezai sorumluluk üzerindeki etkisi gösterilir. Psikolojik sistemde akıl hastalıklarının türleri yasada gösterilmez; sadece suçu işlediği sırada bazı psikolojik yeteneklerden yoksun bulunan kişinin kusur yeteneğinin bu durumdan etkileneceği ifade edilir. Son sistem olan karma sistem, biyolojik ve psikolojik sistemin ilkeleri bütünleştirilerek fiilin işlendiği sırada akıl hastası olmanın kusur yeteneğini etkileyeceğinin kabul edildiği bir sistemdir [11]. 5237 Sayılı TCK sisteminde akıl hastalıkları tek tek sayılmamış, akıl hastalığı nedeniyle failin işlediği fiilin hukuki anlam ve sonuçlarını algılayamaması veya bu fiille ilgili davranışlarını yönlendirme yeteneğinin önemli veya önemli olmayan derecede azalması aranmıştır (TCK m.32). Bu yönüyle daha çok karma sisteme yakındır. V. 5237 SAYILI TCK KAPSAMINDA AKIL HASTALIĞININ DERECELERİ A) GENEL OLARAK 5237 sayılı Türk Ceza Kanunu'nun 32. maddesinde akıl hastalığının dereceleri ve buna bağlanan sonuçlar hüküm altına alınmıştır. Söz konusu hüküm iki fıkradan oluşmaktadır. Buna göre, (1) Akıl hastalığı nedeniyle, işlediği fiilin hukukî anlam ve sonuçlarını algılayamayan veya bu fiille ilgili olarak davranışlarını yönlendirme yeteneği önemli derecede azalmış olan kişiye ceza verilmez. Ancak, bu kişiler hakkında güvenlik tedbirine hükmolunur. (2) Birinci fıkrada yazılı derecede olmamakla birlikte işlediği fiille ilgili olarak davranışlarını yönlendirme yeteneği azalmış olan kişiye, ağırlaştırılmış müebbet hapis cezası yerine yirmibeş yıl, müebbet hapis cezası yerine yirmi yıl hapis cezası verilir. Diğer hallerde verilecek ceza, altıda birden fazla olmamak üzere indirilebilir. Mahkûm olunan ceza, süresi aynı olmak koşuluyla, kısmen veya tamamen, akıl hastalarına özgü güvenlik tedbiri olarak da uygulanabilir. Bu hükme göre akıl hastalarının cezai sorumluluğu üç aşamada ele alınmıştır. Bunlardan ilkinde akıl hastalığı, failin işlediği fiilin hukuki anlam ve sonuçlarını algılamasına tam olarak engel olmuştur. İkincisinde faildeki akıl hastalığı, işlediği fiille ilgili olarak davranışlarını yönlendirme yeteneğini önemli derecede azaltmıştır. Ve son alarak üçüncü durumda, faildeki akıl hastalığı, işlediği fiille ilgili olarak davranışlarını yönlendirme yeteneğini önemli derecede olmamakla birlikte azaltmıştır. Kanun koyucu bu durumlarda farklı cezai sorumluluk usulünü benimsemiştir. 5237 sayılı Türk Ceza Kanunu'nun 32. maddesinde üçlü bir ayrım yapılmış ise de, doktrinde bazı yazarlarca eleştirilmesine rağmen yoğun olarak kabul edilen ikili derecelendirme sistemine[12] <BR>göre akıl hastalığının tam akıl hastalığı ve kısmi akıl hastalığı olarak derecelendirilerek incelenmesi mümkündür. Tam akıl hastalığından kasıt, faile hiç ceza verilmemesi gereken durumdur. Kısmi akıl hastalığından kasıt ise, faile belli oranlarda ceza verilmesi gereken durumdur ve TCK'nun sisteminin de bu ayrıma uygun olmayan bir yönü bulunmamaktadır. Bu nedenle akıl hastalığının derecelendirilmesini tam akıl hastalığı ve kısmi akıl hastalığı ayrımına göre yapacağız. B) TAM AKIL HASTALIĞI 1. Kavram Tam akıl hastalığı, 5237 sayılı TCK'nun 32. maddesinin 1. fıkrası uyarınca faile hiç ceza verilmemesini gerektiren durumdur. Bu durum, ilgili fıkra hükmünde "işlediği fiilin hukuki anlam ve sonuçlarını algılayamayan veya bu fiille ilgili davranışlarını yönlendirme yeteneği önemli derecede azalmış olan kimse"nin sahip olduğu durum olarak belirtilmiştir [13]. Aslında kanun koyucu akıl hastalığını tam ve kısmi akıl hastalığı olarak ayrı ayrı tanımlamamıştır. Fakat TCK m.32 hükmünde getirilen düzenleme nedeniyle doktrinde doğru olarak bu şekilde bir ayrım yapılmıştır. Söz konusu hükme göre, Akıl hastalığı nedeniyle, işlediği fiilin hukukî anlam ve sonuçlarını algılayamayan veya bu fiille ilgili olarak davranışlarını yönlendirme yeteneği önemli derecede azalmış olan kişiye ceza verilmez[14]. Ancak, bu kişiler hakkında güvenlik tedbirine hükmolunur[15]. Tam akıl hastalığı, yukarıda yaptığımız açıklamadan da anlaşılacağı üzere, iki durumda kendini göstermektedir. Bunlardan birincisi, "işlediği fiilin hukuki anlam ve sonuçlarını algılamama"; ikincisi "bu fiille ilgili olarak davranışlarını yönlendirme yeteneğinin önemli derecede azalmış olması" durumudur. Burada kastedilen, bilinci yada irade özgürlüğünü tamamen veya önemli ölçüde ortadan kaldıracak bir akıl hastalığının bulunmasıdır. Tam akıl hastaları, işlediği fiilin hukuki anlam ve sonuçlarını algılayamayan veya bu fiille ilgili olarak davranışlarını yönlendirme yeteneği önemli derecede azalmış olan kişilerdir. 2. Tam Akıl Hastalığının Şartları a) Bir Akıl Hastalığı Bulunmalıdır Tam akıl hastalığından bahsedebilmek için, öncelikle kişide bir akıl hastalığının bulunması gerekmektedir. Kanun koyucu akıl hastalığı kavramını tanımlamamıştır. Kişinin işlediği fiilin hukuki anlam ve sonuçlarını algılamasını ortadan kaldıran veya davranışlarını yönlendirme yeteneğini önemli derecede azaltan akıl hastalığının tespiti tıbbi bir konudur. Fakat akıl hastalığı kapsamına girip girmeyeceği tartışmalı olan birkaç konuya değinmek gerekir. İhtiras halleri, ne kadar şiddetli olursa olsunlar, akıl hastalığının bir türü sayılmak suretiyle isnat yeteneğini etkilemezler. Gerzekten de normal olan her kişi, ihtiraslarına karşı koymak zorundadır. Esasen bir çok suçun saiki kin, intikam, hırs ve tamah gibi ihtiraslardan ibarettir. Akıl hastalığı, klinik gözlemle tespit edilen fizik veya psişik bir hastalığı belirttiği için, ihtirasların akıl hastalığı teorisine sokulmasına imkan yoktur[16]. Fakat bu ihtiras hallerinin akıl hastalığı seviyesine ulaşması halinde, artık ortada bir akıl hastalığı olduğu için o kişinin kusur yeteneği etkilenir[17]. Sara (epilepsi) halinde, kişi, belli dönemlerde (nöbet halinde) kriz geçirir ve bu durum onun bilinç yapısını etkiler. Kişi bu durumda ne yaptığının farkında değildir ve bu nedenle bu nöbet durumunda yaptığı hareketler kusur yeteneğini etkiler. Fakat nöbet dışında bu kişilerin kusur yetenekleri tamdır. Uyurgezerlik hali, patolojik bir durum olup bir nevi akıl hastalığıdır ve isnat yeteneğine etki derecesine göre diğer akıl hastalıklarının tabi olduğu rejime tabidir [18]. Saplantı hali, ileri dereceye varması durumunda akıl hastalığı kapsamına girer. Örneğin öldürülme korkusu, temizlik gibi saplantılar anormal dereceye ulaştığında akıl hastalığına ilişkin hükümler işletilir[19]. Psikopatlık halinde, kişi, anormal karakterli bir davranış bozukluğuna girer. Bu nedenle bu kişilerin akıl hastası olarak değerlendirilmesi doğru değildir. Psikopat yapıya sahip olan bir kişi, saldırgan ve heyecanlı bir kişiliğe sahip olup mutad anlamda bir vicdana sahip olmadıklarından kusur duygusu çok azdır veya hiç yoktur. Tekerrür eğilimleri ile ayırt edilen ve suçluların en tehlikelileri psikopatlardır [20]. b) Akıl Hastalığı Failin İşlediği Fiilin Hukukî Anlam ve Sonuçlarını Algılamasını Tamamen Kaldırmalı veya Fiille İlgili Olarak Davranışlarını Yönlendirme Yeteneğini Önemli Derecede Azaltmalıdır. Yukarıda da belirttiğimiz üzere tam akıl hastalığında faile ceza verilmemektedir. Fakat bu durumda failin işlediği fiilin hukuki anlam ve sonuçlarını algılayamaması veya bu fiille ilgili davranışlarını yönlendirme yeteneğinin önemli derece azalmış olması gerekir. Bu derece olmayan bir durumda, tam akıl hastalığından bahsedilemez. Fiille ilgili davranışlarını yönlendirme yeteneği önemli dereceye varmayacak şekilde azalan fail, kısmi akıl hastasıdır ve hakkında TCK m.32/2 hükmü uyarınca işlem yapılır. Yukarıda da kısmen değindiğimiz üzere kanun koyucu tam akıl hastalığını düzenlediği TCK m.32/1 hükmünde doğru tanımlamada bulunmamıştır. Söz konusu hüküm, "akıl hastalığı nedeniyle işlediği fiilin hukuki anlam ve sonuçlarını tam algılamayan veya bu fiile ilgili davranışlarını yönlendirme yeteneğini tamamen kaybetmiş olan kişiye ceza verilmez" biçiminde olmalıydı. Çünkü söz konusu hüküm ancak bu şekilde ifade edildiğinde 32. madenin 2. fıkrası hükmü ile arasındaki fark ortaya konulmuş olacaktır [21]. Kanun koyucu tam akıl hastalığında belirli bir vehamet durumu aramıştır. Çünkü her akıl hastalığı failin icra ettiği her fiil açısından algılama ve irade yeteneği üzerinde aynı neticeyi doğurmayabilir[22]. Failin işlediği fiilin hukuki anlam ve sonuçlarını tam olarak algılayamamaktan maksat, failin işlediği fiilin ne olduğunu bilmemesi ve fiilin suç olma vasfını değerlendirememesidir [23]. Bu durum tıp biliminin verilerinden yararlanmak suretiyle uzman hekimlerin verecekleri raporlarla belirlenecektir. Yapılan muayene sonucunda failin suç işlediği sıradaki akıl hastalığının ne olduğu, etkilerinin neler olduğu ve bu etkilerin ne şekilde sonuçlar doğurduğu belirlenir. Bu belirlemeler sonucunda failin işlediği fiilin hukuki anlam ve sonuçlarını algılayıp algılamadığı veya bu fiille ilgili davranışlarını yönlendirme yeteneğinin önemli derecede azalıp azalmadığı sonucuna ulaşılır. Uzman bilirkişi bu hususu ortaya koyduktan sonra, akıl hastası olan kişinin somut olay açısından algılama veya irade yeteneğinin olup olmadığını, akıl hastalığının somut olay açısından kişinin bu yeteneklerini ne ölçüde etkilediğini normatif olarak belirleme görevi, hakime aittir. Failin işlediği fiilin hukuki anlam ve sonuçlarını algılayıp algılayamadığı veya davranışlarını yönlendirme yeteneğinin önemli ölçüde azalıp azalmadığı her bir fiil açısından ayrı ayrı değerlendirilmelidir. Örneğin failin maruz kaldığı akıl hastalığı genel güvenliği kasten tehlikeye sokmak suçu açısından fiilin hukuki anlam ve sonuçlarını algılamaya engel iken, kasten öldürme suçu açısından engel oluşturmayabilir. Nitekim madde gerekçesinde de "akıl hastalığı kişinin işlediği her fiil açısından algılama veya irade yeteneği üzerinde etkili olmayabilir. Örneğin, kleptomani akıl hastası olan kişinin hafif değerdeki şeylere yönelik olarak işlediği hırsızlık suçu açısından irade yeteneğinin olmadığı söylenebilir. Ancak, bu kişinin kasten adam öldürme suçunu işlemesi durumunda, malûl olduğu akıl hastalığı bu fiille ilgili olarak algılama ya da irade yeteneğini etkilemez" şeklinde değerlendirmede bulunularak failin akıl hastalığının her suç açısından ayrı ayrı değerlendirilmesi gerektiği vurgulanmıştır. Bu nedenle ilgili kişi hakkında tanzim edilecek raporda sadece "akıl hastasıdır" şeklindeki bir tespit yeterli değildir [24]. Yukarıda da belirtildiği üzere failin olayı algılayıp algılamaması olaydan olaya değişiklik göstereceği için fail hakkında rapor tanzim edecek uzman hekimlerin faile isnat edilen fiilden haberdar olmaları gerekir. Failin sağlık kuruluşuna sevki ile akıl hastası olup olmadığının sorulması yeterli değildir. Sağlıklı bir rapor alınabilmesi için soruşturma dosyasının onaylı bir suretinin de rapor düzenleyecek sağlık kuruluşuna gönderilmesi ve bu suretle olayın ne olduğu ve ne şekilde başlayıp sonlandığı, ifadelerin hangi doğrultuda olduğu hususlarının tüm yönleriyle raporu tanzim edecek uzman hekimlerin bilgisine sunulması gerekir. Ancak bu sayede fiil ve fail arasında bağıntı kurulabilir ve fiilin gerçekleşme nedenleri, failin psikolojisi, rahatsızlığı ve bu rahatsızlığının fiilin gerçekleşmesindeki etkisi ve netice itibariyle failin gerçekleştirdiği fiilin hukukî anlam ve sonuçlarını algılayıp algılamadığı veya bu fiille ilgili davranışlarını yönlendirme yeteneğinin önemli ölçüde azalıp azalmadığı tespit edilebilir. Sanığın akıl hastası olduğuna dair bir iddia bulunmasa bile, sanığın beyanlarından, duruşmadaki hal ve hareketlerinden bu yönde şüphe edinilirse ceza yargılamasının amacına uygun olarak re'sen araştırma yapılmalıdır. Yargıtay Ceza Genel Kurulu'nun 03/06/1991 tarih ve 163/190 sayılı kararında, "sanığın Cumhuriyet Savcılığı ve Sulh Hakimliğindeki '16 yıldır görmediğim akrabam olan mağduru odada gördüm. Suçu nasıl işlediğimi şuan hatırlamıyorum. Zannedersem aramızda bir tartışma oldu, ne için tartıştık onu da hatırlamıyorum. Kendimde değildim. Benim zaman zaman kendimden geçtiğim olmaktadır. Bu hususta tedavi görmedim' şeklindeki savunması karşısında 765 sayılı TCK'nun 46 ve 47. Maddelerinde düzenlenen, fiili işlediği zaman şuurunu ve hareket serbestisini tamamen kaldıracak veya önemli ölçüde azaltacak surette akıl hastalığına düçar olup olmadığının saptanması " gerektiği kanaatine varılmıştır [25]. Yine bunun gibi Yargıtay 4. Ceza Dairesi'nin 31.10.2007 Tarih ve 3281/8492 Sayılı kararında "sanık ve müştekinin çeşitli aşamalardaki sanığın psikolojik rahatsızlık nedeniyle emekli olduğu ve tedavi gördüğü yolundaki açıklamalar karşısında sanığın eylemin anlam ve sonuçlarını algılama yeteneğinin bulunup bulunmadığı yolunda araştırma yapılmadan hüküm kurulması" nı isabetsiz bularak bozmuştur. Hatta "ben normalde madde bağımlısıyım" biçimindeki savunma karşısında bile sanığın gerçekleştirdiği tehdit suçunun hukuki anlam ve sonuçlarını algılama ve davranışlarını yönlendirme yeteneğinin gelişip gelişmediğinin araştırılmaması bozma sebebi yapılmıştır [26]. Kanaatimizce de ceza yargılaması maddi gerçeğin bulunmasını amaçladığından, her türlü ayrıntının derinine inilmesi ve sanığın savunmasındaki sözlerin buna göre değerlendirilerek rapor alınmasından kaçınılmaması gerekir. Uygulamada da özellikle kasten öldürme gibi ağır suçlarda genel itibariyle failin sağlık kuruluşuna sevki sağlanarak bu husustaki tereddütler giderilmektedir. Sanığa ait raporlarda çelişki olduğu takdirde bu çelişkinin giderilmesi gerekir. Bu çelişki giderilmeden karar verilmesi doğru değildir[27]. Yargıtay 1. Ceza Dairesi'nin 03.10.2007 Tarih ve 4092/7119 E.K. sayılı kararında "Sanığın duruşmada benim aklım bir şeye ermiyor, akılla ilgili rahatsızlığım var şeklinde beyanda bulunması, keza müdafiinin de sanığın yaşlı bir kişi olup akli melekelerinin yerinde olmadığını bildirmesi karşısında sanığın İstanbul Adli Tıp Kurumuna sevkedilerek Gözlem İhtisas Dairesinde müşahede altına alındıktan sonra düzenlenecek raporla birlikte Adli Tıp 4. İhtisas Kuruluna gönderilerek ceza ehliyetini azaltacak veya ortadan kaldıracak şekilde akıl hastalığının bulunup bulunmadığı ile ilgili rapor alınması, iki dairece düzenlenen raporlar arasında çelişki çıkması halinde ise aldırılan raporla birlikte sanığın Adli Tıp Genel Kuruluna gönderilerek muayenesi sağlandıktan sonra ceza ehliyetinin bulunup bulunmadığı ile ilgili olarak Adli Tıp Genel Kurulundan rapor alınarak rapor sonucuna göre sanığın hukuki durumunun tayini gerekirken yazılı şekilde eksik inceleme ile hüküm kurulması bozmayı gerektirmiştir" şeklinde değerlendirmede bulunarak maddi gerçeğin mutlaka bulunması gerektiği ve tereddüte sebebiyet veren çelişkili durumlarda bu çelişkinin mutlak surette giderilmesi gerektiği ifade edilmiştir. 3. Tam Akıl Hastalığının Sonuçları TCK'nun 32/1 maddesi, tam akıl hastalığı halinde faile ceza verilemeyeceğini, bunun yerine akıl hastalarına özgü güvenlik tedbirlerine karar verileceğini hükme bağlamıştır. Diğer bir ifadeyle akıl hastalığı nedeniyle sanığın işlediği fiilin hukuki anlam ve sonuçlarını algılayamaması veya bu fiille ilgili davranışlarını yönlendirme yeteneğinin önemli derecede azalmış olduğunun tespit edilmesi halinde faile ceza verilmeyecek ve fakat hakkında akıl hastalarına özgü güvenlik tedbirlerine hükmolunacaktır. Failin akıl hastalığı nedeniyle işlediği fiilin hukuki anlam ve sonuçlarını algılayamaması veya bu fiille ilgili davranışlarını yönlendirme yeteneğinin önemli derecede azalmış olduğu soruşturma aşamasında tespit edilmiş ise, fail hakkında kamu davası açılacak ve fakat iddianamenin sevk maddelerinde CMK m.223/3-a hükmüne yer verilerek bu hüküm uyarınca fail hakkında "ceza verilmesine yer olmadığına dair karar" verilmesi talep edilecektir. Bunun yanı sıra TCK m.57 hükmünde düzenlenen akıl hastalarına özgü güvenlik tedbirlerine hükmedilmesi talep edilecektir. Bu hususlara aşağıda ayrıntısıyla değinilecektir. 4. Tam Akıl Hastalarına Özgü Güvenlik Tedbirleri a) Kavram 5237 Sayılı TCK'nun 32. maddesinin birinci fıkrası hükmüne göre, suçu işlediği sırada tam akıl hastası olan kişilere ceza verilmez. Ancak bu kişiler hakkında akıl hastalığı yetkili sağlık kurullarınca tespit edildikten sonra TCK'nun 57. maddesinin 15'nci fıkralarında belirtilen hem tedavi hem de koruma amaçlı güvenlik tedbirleri uygulanır [28]. Güvenlik tedbirleri, bazı ortak yönleri olmasına rağmen cezalardan tamamen farklı tedbirlerdir. Bunlar, sadece önleme tedbiridirler. Önleme, bunların özel niteliğidir. Bunlarla, bir kez suç işleyerek tehlikeliliğini ortaya koymuş kişinin, iyileştirilmesi, eğitilmesi, tehlikeli kişiliğinden arındırılması, bulunduğu kriminojen ortamdan kurtarılması amaçlanmaktadır [29]. b) Kanunumuzun Sistemi 5237 sayılı TCK'nun 32. maddesinin 1. fıkrasına göre Akıl hastalığı nedeniyle, işlediği fiilin hukukî anlam ve sonuçlarını algılayamayan veya bu fiille ilgili olarak davranışlarını yönlendirme yeteneği önemli derecede azalmış olan kişiye ceza verilmez. Ancak, bu kişiler hakkında güvenlik tedbirine hükmolunur. Akıl hastalarına özgü güvenlik tedbirleri TCK'nun 57. maddesinde düzenlenmiştir [30]. Bu hükmün 1. fıkrasına göre "Fiili işlediği sırada akıl hastası olan kişi hakkında, koruma ve tedavi amaçlı olarak güvenlik tedbirine hükmedilir. Hakkında güvenlik tedbirine hükmedilen akıl hastaları, yüksek güvenlikli sağlık kurumlarında [31] <BR>koruma ve tedavi altına alınırlar" Bu hükmün sonucu olarak tam akıl hastası olan kişi hakkında üzerine atılı suçu işlediği kanaatine varılması halinde ceza verilmesine yer olmadığına dair karar verilmesinin[32] <BR>yanı sıra sanık hakkında "güvenlik tedbiri olarak yüksek güvenlikli bir sağlık kurumunda koruma ve tedavi altına alınmasına"hükmedilecektir. Mahkemenin bu şekilde güvenlik tedbirine hükmetmesi kanuni bir zorunluluktur. Hakimin bu hususta takdir hakkı bulunmamaktadır. Kanun koyucu, mahkemenin bu hususta yüksek güvenlikli sağlık kuruluşunun hangisi olacağını kararda belirtmesini aramamıştır. Hatta kararda yüksek güvenlikli sağlık kuruluşunun hangisi olacağını belirlemek, infaz yetkisini kısıtlayacağından hukuka aykırı olacaktır. Nitekim Yargıtay 11. CD'nin 26.12.2005 Tarih ve 14353 sayılı kararında "akıl hastası olan hükümlünün koruma ve tedavi altına alınmasına karar verilmesi ile yetinilmesi gerekirken Cumhuriyet savcısının infaz yetkisini kısıtlayacak biçimde belirli yer gösterilerek hüküm kurulmasında isabet görülmemiştir" şeklinde değerlendirmede bulunularak, mahkemenin kararında yüksek güvenlikli sağlık kuruluşunun hangisi olacağını kararda belirtilmesinin doğru olmayacağı ifade edilmiştir [33]. Kanun koyucu koruma ve tedavi altına alınma süresini kısıtlayıcı olarak belirlememiştir. Oysa 765 sayılı TCK m.46/3 hükmüne göre ağır hapis cezasını gerektiren suçlarda bu süre 1 yıldan az olamıyordu. 5237 sayılı TCK ile bu süre sınırı kaldırılmıştır. TCK'nun 57. maddesinin 2. fıkrasına göre, "Hakkında güvenlik tedbirine hükmedilmiş olan akıl hastası, yerleştirildiği kurumun sağlık kurulunca düzenlenen raporda toplum açısından tehlikeliliğinin ortadan kalktığının veya önemli ölçüde azaldığının belirtilmesi üzerine mahkeme veya hakim kararıyla serbest bırakılabilir" Bu hükümden çıkan sonuca göre akıl hastasının serbest bırakılması, yerleştirildiği sağlık kurulunca düzenlenecek rapora bağlıdır. Raporda akıl hastasının toplum açısından tehlikeliliğinin tamamen ortadan kalktığı veya önemli ölçüde azaldığı bildirildiğinde, hakim veya mahkeme tarafından akıl hastasının serbest bırakılmasına karar verilebilecektir. Bu husus hakimin takdirindedir. Hakim akıl hastasının bir süre daha tedavi altında tutulmasını öngörebilir. Görüldüğü üzere, burada akıl hastası hakkında verilen güvenlik tedbirinin şifa bulmasına kadar devam etmesi, yani tedbire son verilmesi için hastalığın geçmiş olması aranmamıştır. Burada önemli olan, akıl hastasının toplum açısından tehlikeliliğinin ortadan kalkması veya önemli ölçüde azalmış olmasıdır [34]. Nitekim Yargıtay 3. Ceza Dairesinin 19.03.2007 Tarih ve 7069/2463 E.K. sayılı kararında, "5237 sayılı TCK'nun 57. maddesi uyarınca sanığın yüksek güvenlikli bir sağlık kurumunda koruma ve tedavi altına alınması, yerleştirildiği sağlık kurumunun sağlık kurulunca düzenlenecek raporda toplum açısından tehlikeliliğinin ortadan kalktığı veya önemli ölçüde azaldığının belirlenmesi halinde hakim kararıyla serbest bırakılmasına karar verilmesi gerekirken 57. maddenin metninde yer almayan 'iyileşme' koşuluna bağlı tutularak karar verilmesi bozmaya gerektirmiştir" şeklinde değerlendirmede bulunularak önemli olan hususun akıl hastasının toplum açısından tehlikeliliğinin ortadan kalkması veya önemli ölçüde azalmış olması gerektiği vurgulanmıştır. TCK'nun m.57/3 hükmüne göre, akıl hastasıyla ilgili olarak düzenlenecek sağlık kurulu raporunda akıl hastalığının ve işlenen fiilin niteliğine göre, güvenlik bakımından kişinin tıbbî kontrol ve takibinin gerekip gerekmediği, gerekiyor ise, bunun süre ve aralıkları belirtilir. Uygulamada, düzenlenen sağlık kurulu raporunda örneğin "halen sosyal şifa halindedir, toplum açısından tehlikeliliği önemli ölçüde kalkmıştır. Toplumun güvencesi açısından 5 yıl süre ile 3'er aylık aralıklarla bölgesine en yakın tam teşekküllü bir devlet hastanesinde kontrol muayenelerini yaptırmak kaydıyla şahsın taburcu olabileceği" belirtilebilir. TCK m.57/3 hükmündeki süre ve aralıklarından kasıt, örneğimizdeki 5 yıllık süre ve 3'er ay aralıklardır. Bu yöndeki rapor üzerine mahkemece taburcu olma yönünde karar verilebilecektir. Taburcu olması yönünde verilen karar doğrultusunda taburcu olunduğunda, şahsın belirtilen süre ve aralıkta, tam teşekküllü devlet hastanesine sevki yapılarak kontrol muayenesine tabi tutulması sağlanacaktır. Bu husus Cumhuriyet Başsavcılığınca gerçekleştirilen infaz işlemlerindendir. Çünkü TCK m.57/4 hükmüne göre, "Tıbbî kontrol ve takip, raporda gösterilen süre ve aralıklarla, Cumhuriyet savcılığınca bu kişilerin teknik donanımı ve yetkili uzmanı olan sağlık kuruluşuna gönderilmeleri ile sağlanır" Bu hüküm doğrultusunda ilgili dosya hakkında infazı yürüten Cumhuriyet Savcısı, raporda belirtilen aralıklarla, örneğin üç ayda bir faili bir yakınıyla celbedecek ve en yakın tam teşekküllü sağlık kuruluşuna sevkederek kontrol muayenesini yapmasını sağlayacaktır. Bu durum raporda belirtilen süre boyunca, örneğin 5 yıl boyunca devam edecektir. Yani 5 yıl boyunca üç ayda bir faili sağlık kuruluşuna sevkettirecektir. Tıbbi kontroller sırasında kişinin akıl hastalığı itibariyle toplum açısından tehlikeliliğinin arttığının anlaşılması halinde ne şekilde hareket edileceği TCK m.57/5 hükmünde belirtilmiştir. Söz konusu hükme göre, "Tıbbî kontrol ve takipte, kişinin akıl hastalığı itibarıyla toplum açısından tehlikeliliğinin arttığı anlaşıldığında, hazırlanan rapora dayanılarak, yeniden koruma ve tedavi amaçlı olarak güvenlik tedbirine hükmedilir. Bu durumda, bir ve devamı fıkralarda belirlenen işlemler tekrarlanır" Bu hükme göre kontroller sırasında akıl hastalığı itibariyle kişinin toplum açısında tehlikeliliği noktasında artış görüldüğünde, bu husus sağlık kurulunun raporuna yansıyacaktır. Bu raporu alıp infaz dosyasına koyan Cumhuriyet Savcısı, mahkemesinden TCK m.57/5 hükmü yollamasıyla TCK m.57/1 hükmü uyarınca failin tekrar koruma ve tedavi amaçlı güvenlik tedbiri altına alınması noktasında karar vermesini istemelidir. Bunun üzerine mahkemece ek kararla failin yeniden koruma ve tedavi amaçlı güvenlik tedbiri altına alınmasına karar verilir ve bu durumda yukarıda anlattığımız prosedür tekrar edilir. Kararda gösterilen tıbbi kontrol ve muayene süresinin sona ermesinden sonra fail artık tekrar muayene olmaya zorlanamaz [35]. C) KISMİ AKIL HASTALIĞI 1. Kavram Kısmı akıl hastası, işlediği fiille ilgili olarak davranışlarını yönlendirme yeteneği önemli derecede olmamakla birlikte azalmış olan kişidir. Bu husus TCK m.32/2 hükmünde düzenlenmiştir. Söz konusu hükme göre, "Birinci fıkrada yazılı derecede olmamakla birlikte işlediği fiille ilgili olarak davranışlarını yönlendirme yeteneği azalmış olan kişiye, ağırlaştırılmış müebbet hapis cezası yerine yirmibeş yıl, müebbet hapis cezası yerine yirmi yıl hapis cezası verilir. Diğer hallerde verilecek ceza, altıda birden fazla olmamak üzere indirilebilir. Mahkûm olunan ceza, süresi aynı olmak koşuluyla, kısmen veya tamamen, akıl hastalarına özgü güvenlik tedbiri olarak da uygulanabilir" Bu hükümden çıkan sonuca göre, kısmi akıl hastalığında tam akıl hastalığından farklı olarak bu akıl hastalığında, failin algılama yeteneği ortadan kalkmamakta ve fakat kişinin işlenen fiille ilgili olarak davranışlarını yönlendirme yeteneği azalmaktadır. Bu durumda failin cezai sorumluluğu vardır. Fakat bu durumda faile verilen ceza, TCK m.32/2 hükmündeki oranlarda indirilecektir. Failin, işlediği fiille ilgili olarak davranışlarını yönlendirme yeteneğinin azalmasının önemli derecede olup olmadığı, yani TCK'nun 32. maddesinin 1 veya 2. fıkralarının hangisinin kapsamına girdiği yukarıda anlatılanlar çerçevesinde uzman hekimlerce verilecek raporla belirlenecektir. 2. Kısmi Akıl Hastalığının Şartları a) Bir Akıl Hastalığı Bulunmalıdır Kısmi akıl hastalığından da sözedilebilmesi için failde bir akıl hastalığı bulunmalıdır. Akıl hastalığının bulunup bulunmadığı uzman hekimlerce yapılacak muayene sonucunda belirlenecektir. Tam akıl hastalığında yukarıda yaptığımız açıklamalar, burası için de geçerlidir. b) Akıl Hastalığı, Failin İşlediği Fiille İlgili Olarak Davranışlarını Yönlendirme Yeteneğini Önemli Olmayacak Derecede Azaltmalıdır Kısmi akıl hastalığından sözedebilmek için failin sahip olduğu akıl hastalığı, işlediği fiille ilgili olarak davranışlarını yönlendirme yeteneğini önemli derecede olmayacak şekilde azaltmalıdır. Azaltma derecesi önemli dereceye vardığında, kısmi akıl hastalığından değil, tam akıl hastalığından ve dolayısıyla TCK m.32/1 hükmünden bahsedilecektir. Akıl hastalığının failin davranışlarını önemli derecede azaltıp azaltmadığı uzman hekimlerce saptanmalı ve rapora bağlanmalıdır. Fakat nihai karar, hakime aittir. Uzman hekimler gerekli muayene ve inceleme işlemlerini yapıp bu husustaki kanaatlerini rapora dercederek mahkemeye sunarlar. Yukarıda da belirtildiği üzere failin üzerine atılı suçtan ve eylemin ne şekilde gerçekleştiğinden raporu tanzim edecek hekimlerin bilgisi olması gerekir. Çünkü failin maruz kaldığı akıl hastalığı, her eylem için davranışlarını yönlendirme noktasında aynı etkiyi yapmaz. Dolayısıyla hekimlerin failin üzerine atılı suçu ve ayrıntılarını bilmesi icap eder ki sağlıklı bir sonuca ulaşılsın. 3. Kısmi Akıl Hastalığının Sonuçları a) İndirilmiş Ceza Uygulanması Tam akıl hastalığında faile ceza verilmeyeceği hükme bağlanmış iken, kısmi akıl hastalığında fail hakkında indirilmiş cezaya hükmedilmesi prensibi kabul edilmiştir. TCK m.32/2 hükmüne göre kısmi akıl hastalarına, üzerlerine atılı suçu işledikleri kanaatine varıldığında ağırlaştırılmış müebbet hapis cezası yerine yirmibeş yıl, müebbet hapis cezası yerine yirmi yıl hapis cezası verilir. Diğer hallerde verilecek ceza, altıda birden fazla olmamak üzere indirilebilir [36]. Örneğin kasten insan öldüren failin kısmi akıl hastası olduğu anlaşıldığında, müebbet hapis cezası yerine yirmi yıl hapis cezası verilecektir. Diğer hallerde verilecek cezalarda cezanın altıda birini geçmemek üzere indirim yapılabilecektir. Örneğin 6 ay hapis cezasına mahkum olan kısmi akıl hastasının cezası akıl hastalığı nedeniyle en fazla 5 aya indirilebilecektir. Yani en fazla 1 ay indirim yapılabilecektir. Adli para cezasına hükmedilmesi halinde de cezanın en fazla altıda biri indirilebilecektir. Örneğin 120 gün adli para cezasına mahkum edilen kişinin cezası en fazla 20 gün indirilebilecektir. Hakim, en fazla altıda bir oranında indirebileceğine göre altıda birden daha az bir oranda, örneğin 1/8 oranında indirim de yapabilecektir. b) Mahkum Olunan Cezanın Kısmen veya Tamamen Güvenlik Tedbiri Olarak Uygulanması TCK m.32/2-son cümle hükmüne göre, "Mahkûm olunan ceza, süresi aynı olmak koşuluyla, kısmen veya tamamen, akıl hastalarına özgü güvenlik tedbiri olarak da uygulanabilir" Bu hükme göre, kısmi akıl hastası hakkında verilen cezanın miktarıyla aynı olmak koşuluyla cezanın bir kısmının veya tamamının akıl hastalarına özgü güvenlik tedbiri olarak uygulanmasına karar verilebilecektir. Bu husus tamamen hakimin takdirine aittir. Hakim, gerekçelerini göstermek koşuluyla bu hükmün uygulanmamasına da karar verebilir. Kısmen uygulama kararı verildiği takdirde, hükümlü hapis cezasının bir kısmını ceza infaz kurumunda, kalan kısmını da yüksek güvenlikli sağlık kuruluşunda infaz edecektir[37]. TCK m.32/2 hükmü uygulanırken, ceza tayin edildikten sonra sanığın toplum açısından oluşturduğu tehlike gözetilmelidir. Akli melekelerindeki bu zayıflığın cezaevi koşullarında artıp artmayacağı, hapis cezası infaz kurumunda yerine getirilirken başkalarına zarar verip vermeyeceği, cezanın ıslah amacının gerçekleşip gerçekleşmeyeceği, hapis cezasının sanık üzerindeki etkileri değerlendirilerek cezanın akıl hastalarına özgü güvenlik tedbiri olarak infaz edilip edilmeyeceği gerekçeli kararda gösterilmelidir. Bu suretle sanık, topluma kazandırılmalıdır. Hükmolunan hapis cezası güvenlik tedbiri olarak uygulanacağından mahkumiyet hükmünde bir değişiklik olmamakta ve ceza mahkumiyeti varlığını korumaktadır. Bu nedenle hapis cezasına bağlı hak yoksunlukları ile tekrar suç işlemede tekerrür hükümleri uygulanacaktır[38]. Yine bunun gibi failin gözaltında ve tutuklulukta geçirdiği süreler de infaz aşamasında mahsup edilecektir. TCK m.32/2-son cümle hükmünde "kısmen veya tamamen akıl hastalarına özgü güvenlik tedbiri olarak da uygulanabilir" dendiğine göre, ceza infaz edilirken talep üzerine bu konuda değerlendirme yapılarak kalan cezanın tedbir olarak uygulanmasına karar verilmesi mümkündür. Bu durumun aksi de mümkündür. Yani tedbir uygulanmasına karar verilmiş ise, sanığın iyileşmesi ve diğer akıl hastaları ile birlikte bulunmasının sakıncalı olması veya güvenlik tedbirlerine uymaması halinde kalan cezanın ceza infaz kurumunda çektirilmesine karar verilebilir[39]. 4. Kısmi Akıl Hastalarına Özgü Güvenlik Tedbirleri Akıl hastalarına özgü güvenlik tedbirleri genel itibariyle TCK m.57 hükmünde düzenlenmiştir. Bu hükmün 6. fıkrası, kısmi akıl hastalarına ilişkindir. Söz konusu 6. fıkra hükmüne göre, "İşlediği fiille ilgili olarak hastalığı yüzünden davranışlarını yönlendirme yeteneği azalmış olan kişi hakkında birinci ve ikinci fıkra hükümlerine göre yerleştirildiği yüksek güvenlikli sağlık kuruluşunda düzenlenen kurul raporu üzerine, mahkûm olduğu hapis cezası, süresi aynı kalmak koşuluyla, kısmen veya tamamen, mahkeme kararıyla akıl hastalarına özgü güvenlik tedbiri olarak da uygulanabilir" Bu hükümden, izlenmesi gereken yöntemin ne şekilde olacağı açık olarak anlaşılamamaktadır. Şöyle ki, hakim zaten son duruşma sonucunda indirilmiş cezaya hükmedecek, ardından TCK m.32/son cümle hükmü uyarınca takdir hakkını kullanarak verilen cezayı akıl hastalarına özgü güvenlik tedbiri şeklinde uygulayıp uygulamama noktasında karar verecektir. Bu aşamada failin yüksek güvenlikli sağlık kuruluşunda yatması ve dolayısıyla bu kuruluştan rapor alınması durumu yoktur. TCK m.57/6 hükmü, sanki failin kesin karar öncesinde güvenlik tedbiri kapsamında sağlık kuruluşuna yerleştirildiği şeklinde bir açıklama getirmiştir ki öyle bir durum söz konusu değildir. Diğer bir ifadeyle kesin karar öncesinde failin yüksek güvenlikli sağlık kuruluşuna alınması yönünde alınmış bir karar yoktur ki bu konuda rapor tanzim edilsin. İşte bu noktada TCK m.57/6 hükmünde açıklık bulunmamaktadır. Kanımızca hakim, öncelikle mahkumiyet kararı vermeli, ardından akıl hastalığı nedeniyle gerekli indirimi yapmalı, onun da ardından eğer TCK m.32/2-son cümle hükmü uyarınca cezanın kısmen veya tamamen güvenlik tedbiri olarak uygulanmasını düşünmüyorsa doğrudan bu hükmün uygulanmasına yer olmadığına hükmetmelidir. Yok eğer TCK m.32/2-son cümle hükmü uyarınca cezanın kısmen veya tamamen güvenlik tedbiri olarak uygulanması noktasında takdir hakkını kullanmak istiyorsa, cezaya hükmedip gerekli indirimi yaptıktan sonra kalan cezanın bir kısmının veya tamamının güvenlik tedbiri olarak uygulanmasına hükmetmelidir. Bu durumda infaz aşamasında fail öncelikle yüksek güvenlikli sağlık kuruşuna sevkedilerek koruma ve tedavi altına alınması sağlanacaktır. Yüksek güvenlikli sağlık kuruluşunca düzenlenecek raporda, sanığın cezasının bir kısmını veya tamamını bu şekilde güvenlik tedbiri olarak infaz etmesinin uygun olacağı belirtildiğinde kararın infazına devam olunacaktır. Raporda cezanın bir kısmının veya tamamının güvenlik tedbiri olarak uygulanmasının doğru olmayacağı, örneğin failin akıl hastalığının geçmiş olması nedeniyle anlamsız olacağı belirtilirse, bu durum infazı yürüten savcılığa bildirilecek ve savcılık tarafından ilgili cezanın hapis cezası olarak çekilmesi yönünde mahkemesinden ek karar alınması talep edilecektir. Kanımızca uygulama bu doğrultuda olmalıdır. VI. AKIL HASTALIĞININ BULUNMASI GEREKEN ZAMAN Her ne kadar akıl hastalığına ilişkin ceza sorumluluğun düzenlendiği TCK m.32 hükmünde bu hususta bir açıklık bulunmasa da,[40] <BR>TCK m.32 hükmünün uygulanabilmesi için, akıl hastalığının failin fiili işlediği sırada bulunması gerekir. Fiilin işlenmesinden maksat, icra hareketlerine başlanması ve tamamlanmasıdır [41]. Dolayısıyla akıl hastalığının fiilin işlenmesinden sonra ortaya çıkması halinde, derecesi ne olursa olsun artık suçtan doğan ceza ilişkisini değil, usul ilişkisini ilgilendirir ve sadece kamu davasının açılıp açılmayacağı, kamu davası açılmışsa devam edilip edilmeyeceğini ilgilendirir. Ancak duruşma sırasında sanığın akıl hastalığına müptela olduğunu tespit eden hakimin, suçun işlendiği sırada da bu halin var olup olmadığını araştırması gerekir [42]. Akıl hastalığının fiilin işlendiği zaman bulunması şartı, aralıklı akıl hastaları ve özellikle sar'ada kendini gösterir. Sar'a hastalığına yakalanmış bir kişinin nöbet haricinde işlediği suç nedeniyle kusur yeteneği tamdır ve dolayısıyla akıl hastalığına ilişkin hükümler uygulanamaz[43]. Eğer sar'a hastası bu eylemini nöbet sırasında gerçekleştirmişse, bu durumda ceza sorumluluğu akıl hastalarına ilişkin hükümlere göre değerlendirilecektir. Bir kısım yazara göre, fiil işlendiği sırada failde akıl hastalığının bulunup bulunmadığının belirlenmesi hususu uygulamada bir çok zorluğa neden olmaktadır. Bu nedenle akıl hastalığının etkisi altında işlenen suçlarda, failin fiili işlediği sırada akıl hastalığının etkisi altında bulunduğunun kabul edilmesi gerekir [44]. Kanımızca da "şüphe failin lehine yorumlanır" ilkesi gereğince bu görüşe katılmak gerekir. Fiilin işlendiği zaman konusunda niteliği gereği bazı suçlar açısından ayrıma gitmek gerekir. Bu kapsamda; -Kesintisiz (Mütemadi) Suçlarda suçun işlendiği zaman: Kesintisiz (mütemadi) suçlarda suçun tamamlanmış sayılabilmesi için neticenin meydana getirilmesi yetmemekte, ayrıca neticenin bir süre devam ettirilmesi aranmaktadır. Suç, hukuka aykırı durumun meydana getirilmesi ile birlikte tamamlanmakta; hukuka aykırı durumun ortadan kalkması ile bitmekte, yani sona ermektedir [45]. Kişiyi hürriyetinden yoksun kılma suçu, bu suç tipinin klasik örneğidir. Kesintisiz suçlarda akıl hastalığının belirlenmesi açısından kesintinin gerçekleştiği an esas alınır. Yani hukuka aykırı durumun sona erdiği an esas alınır[46]. -Zincirleme Suçlarda suçun işlendiği zaman: Zincirleme suç, TCK'nun 43. maddesinde tanımlanmıştır. Söz konusu hükme göre zincirleme suç, bir suç işleme kararının icrası kapsamında, değişik zamanlarda bir kişiye karşı aynı suçun birden fazla işlenmesi durumudur. Zincirleme suçlarda akıl hastalığının cezai sorumluluğu kaldırabilmesi için, suçun tamamlanma anı olan zincirleme hareketin son bulduğu anda akıl hastalığının bulunması gerekir [47]. -İtiyadi Suçlarda suçun işlendiği zaman: İtiyadi suç, herhangi kasıtlı bir suç olup temel şeklinin ya da daha ağır veya daha az cezayı gerektiren nitelikli şekillerinin bir yıl içinde ve farklı zamanlarda ikiden fazla işlenmesi durumudur. Bu tür durumları gerçekleştiren kişiye itiyadi suçlu denilir (TCK m. 6/1-h). İtiyadi suçlarda akıl hastalığı altında işlenen suçlar, itiyadı teşkil eden suçların hesaplanmasında dikkate alınmayacaktır. VII. KABAHATLER SÖZ KONUSU OLDUĞUNDA AKIL HASTALIĞININ SONUÇLARI Yukarıda anlatılan hususlar, akıl hastalığının adli ceza yargılamasındaki ilke ve kurallarını göstermektedir. Akıl hastalığının, idari para cezasını gerektiren fiillere yönelik sorumluluğa da etkisi bulunmaktadır. Bu konudaki düzenleme, 5326 sayılı Kabahatler Kanunu'nun 11/2. fıkrasında yer almıştır. Bu hükme göre, "Akıl hastalığı nedeniyle, işlediği fiilin hukukî anlam ve sonuçlarını algılayamayan veya bu fiille ilgili olarak davranışlarını yönlendirme yeteneği önemli derecede azalmış olan kişi hakkında idarî para cezası uygulanmaz" Buradan şu sonuç çıkar ki, akıl hastalığı nedeniyle işlediği fiilin hukuki anlam ve sonuçlarını algılayamayan veya bu fiille ilgili davranışlarını yönlendirme yeteneği önemli derecede azalmış olan kişiye işlediği kabahat nevindeki eyleminden dolayı idari para cezası verilemeyecek; fiille ilgili davranışlarını yönlendirme yeteneği önemli derecede olmamakla birlikte azalmış bulunan kişiye işlediği kabahat nevindeki eyleminden dolayı idari para cezası verilebilecektir. Kanun koyucu suç nedeniyle sorumlulukta kısmi akıl hastalığında indirilmiş cezaya hükmedilmesi gerektiğini hükme bağlamışken, kabahat eylemleri nedeniyle sorumlulukta böyle bir düzenleme getirmemiştir. VIII. AKIL HASTALARININ YARGILANMALARINDAKİ ÖZELLİKLER A) GENEL OLARAK Akıl hastaları, bu durumları nedeniyle işledikleri suçlardan dolayı cezai sorumluluklarında, haklarında yapılacak soruşturma ve kovuşturmalarda ve neticede verilen ceza ve önleyici tedbirlerde ve bunların infazında bir takım özel hükümlere tabidirler. Bu özel hükümlerin bir kısmına yukarıda değindik. Bunun haricinde bu başlıkta bu kişilerin işledikleri suçlardan dolayı yapılacak soruşturma ve kovuşturmalarda ne gibi özel hususların bulunduğuna değineceğiz. Soruşturma ve kovuşturma evrelerindeki bu özel hususların yanı sıra infaz aşamasında da değişik durumlar bulunduğundan bu hususlara da bu başlıkta değinmeye çalışacağız. B) SORUŞTURMA AŞAMASINDAKİ ÖZELLİKLER 1. Genel Olarak Soruşturma aşaması, olayın gerçekleşmesinden sonra adli makamların olaya el koyması ve bu konuda Cumhuriyet savcısının olayla ilgili tahkikatı sonlandıran kararıyla (kovuşturmaya yer olmadığına dair karar, iddianamenin kabulü ile) sona eren aşamadır. Eğer ortada bir suç varsa, kamu adına görev yapan Cumhuriyet Savcısı ve onun emrindeki adli kolluk derhal suça el koymalıdır. Bu suçu işleyen kişi akıl hastası olsa bile durum değişmeyecektir. Bu nedenle akıl hastalarının işlediği suçlarda dahi olaya el konulacaktır. Bu kapsamda normal kişilerin işledikleri suçlarla akıl hastalarının işledikleri suçlar arasında bir fark bulunmamaktadır. Soruşturma aşamasında olaya el konulduktan sonra akıl hastası olan şüphelinin savunmasının alınması sırasında, akıl hastalığının belirlenmesi aşamasında vs. bir takım özel hususlar bulunmaktadır. 2. Akıl Hastası Şüpheliye İstemi Aranmaksızın Zorunlu Müdafii Atanması 5271 sayılı CMK m.150/2 hükmüne göre, "Müdafii bulunmayan şüpheli veya sanık; çocuk, kendisini savunamayacak derecede malul veya sağır ve dilsiz ise, istemi aranmaksızın bir müdafi görevlendirilir"[48] <BR>Dolayısıyla öncelikle akıl hastasının kendisini savunamayacak derecede malul olup olmadığına bakmak gerekir. Eğer akıl hastası olan sanık kendisini savunamayacak derecede malul ise, istemi aranmaksızın kendisine zorunlu müdafii tayin edilir. Eğer akıl hastası kendisini savunabilecek durumda ise, zorunlu müdafiye gerek yoktur. Örneğin sar'a hastalığına tutulmuş kişinin nöbet sırasında gerçekleştirdiği suçtan dolayı savunması alınırken nöbet durumu söz konusu değilse (ki nöbet durumunda ifade alınması imkansızdır), kendisine zorunlu müdafii atanmasına gerek yoktur. Bu arada şu hususu da hatırlatmak gerekir ki, kendisini savunamayacak derecede malul olan akıl hastasına sadece müdafii atamak yetmez, sorgusunun da müdafi huzurunda yapılması gerekir. Kendisine zorunlu müdafi atanmasına rağmen sorgusunun müdafii bulunmadan yapılması hukuka aykırı olacaktır [49]. 3. Şüphelinin Akıl Hastası Olup Olmadığının ve Bu Hastalığının Derecesinin Tespiti İçin Sağlık Kuruluşuna Sevkedilmesi Şüphelinin akıl hastası olup olmadığının belirlenebilmesi için sağlık kuruluşuna sevki ile bu hususta rapor tanzim edilmesi istenmelidir. Şüphelinin sağlık kuruluşunda geçireceği muayene sonucunda akıl hastası olup olmadığı ve bu hastalığının ne derecede olduğu konusunda rapor tanzim edilerek soruşturma dosyasına ibraz edilecektir. Bazı durumlarda şüphelinin sağlık kuruluşuna sevki sonucunda sağlık kuruluşundan gelen yazıya göre şüphelinin akıl hastası olup olmadığının ve bunun derecesinin tespitinin yapılabilmesi için şüphelinin gözlem altında bulundurulması gerektiği ifade edilebilmektedir. Bu durumda 5271 Sayılı CMK'nun 74. maddesi devreye girmektedir. Bu madde, şüpheli veya sanığın gözlem altına alınmasını, eski ifadeyle müşahede altına alınması düzenlemektedir. Söz konusu hüküm şu şekildedir; (1) Fiili işlediği yolunda kuvvetli şüpheler bulunan şüpheli veya sanığın akıl hastası olup olmadığını, akıl hastası ise ne zamandan beri hasta olduğunu ve bunun, kişinin davranışları üzerindeki etkilerini saptamak için; uzman hekimin önerisi üzerine, Cumhuriyet savcısının ve müdafiin dinlenmesinden sonra resmî bir sağlık kurumunda gözlem altına alınmasına, soruşturma evresinde sulh ceza hakimi, kovuşturma evresinde mahkeme tarafından karar verilebilir. (2) Şüpheli veya sanığın müdafii yoksa hakim veya mahkemenin istemi üzerine, baro tarafından bir müdafi görevlendirilir. (3) Gözlem süresi üç haftayı geçemez. Bu sürenin yetmeyeceği anlaşılırsa resmî sağlık kurumunun istemi üzerine, her seferinde üç haftayı geçmemek üzere ek süreler verilebilir; ancak sürelerin toplamı üç ayı geçemez. (4) Gözlem altına alınma kararına karşı itiraz yoluna gidilebilir; itiraz, kararın yerine getirilmesini durdurur. (5) Bu Madde hükmü, 223 üncü Maddenin sekizinci fıkrası gereğince yargılamanın durması kararı verilmesi gereken hallerde de uygulanır. Dolayısıyla sağlık kuruluşundaki uzman hekimin bu önerisi soruşturma aşamasında gelmişse [50], Cumhuriyet Savcısının istemi üzerine Sulh Ceza Hakimince karar verilecektir. O esnada şüphelinin bir müdafii yoksa istemine bakılmaksızın kendisine bir müdafii tayin edilir. Soruşturma evresinde Cumhuriyet Savcısının talebi üzerine nöbetçi sulh ceza hakimince üç haftayı geçmemek üzere şüphelinin resmi bir sağlık kuruluşunda gözlem altına alınmasına karar verilecektir. Verilen gözlem süresi yetmediği takdirde aynı şekilde sulh ceza hakiminden yapılacak talep üzerine her seferinde üç ayı geçmemek üzere ek süreler verilebilecektir. Fakat en nihayetinde toplam gözetim süresi üç ayı geçemeyecektir. 4) Akıl Hastası Şüpheli Hakkında İddianame Düzenlenmesi Olayı gerçekleştiren kişi akıl hastası olsa da, üzerine atılı suçu işlediğine dair kamu davasının açılmasını gerektirecek derecede delil bulunması halinde Cumhuriyet Savcısınca görevli ve yetkili mahkemeye hitaben bir iddianame düzenlenecektir. Yani her ne kadar tam akıl hastalığının düzenlendiği TCK m.32/1 hükmünde "ceza verilmez" ifadesi kullanılmış ise de, bu durum akıl hastası hakkında işlediği suçtan dolayı soruşturma yapılıp iddianame düzenlenmesine engel teşkil etmeyecektir. Çünkü ilerde de değineceğimiz üzere şüphelinin üzerine atılı suçu işlediği yönünde kanaat getirilirse ve kendisi tam akıl hastası ise, hakkında mahkemece 5271 Sayılı CMK m.223/3-a hükmü uyarınca "ceza verilmesine yer olmadığına dair karar" verilecektir. Dolayısıyla tam akıl hastaları hakkında düzenlenecek iddianamelerde TCK m.32/1, m.57 ve CMK m.223/3-a hükümleri sevk maddeleri içinde belirtilecek ve şüpheli hakkında TCK m.32/1 hükmü yollamasıyla CMK m.223/3-a hükmü uyarınca ceza verilmesine yer olmadığına dair karar verilmesi ve TCK m.57 hükmü gereğince akıl hastalarına özgü güvenlik tedbirlerine hükmedilmesi iddia makamı olarak talep edilecektir. Nitekim Yargıtay Ceza Genel Kurulu'nun 15.04.2008 Tarih ve 22/80 Sayılı kararında da "Akıl hastalığının saptanması durumunda yapılacak uygulamanın sınırlarını belirleme açısından, suçun sübutunu ve vasfını belirlemeye yönelik araştırmalar eksiksiz olarak yapılarak, dosya tekemmül ettirildikten sonra değerlendirilmesi suretiyle 5271 sayılı Yasanın 223/3-a maddesi uyarınca ceza verilmesine yer olmadığına ve 5237 sayılı Yasanın 57. maddesi uyarınca akıl hastalarına özgü güvenlik tedbirlerinin uygulanmasına karar verilmelidir" şeklinde sonuca ulaşılarak bu husus ortaya konmuştur. Kısmi akıl hastalarının cezai sorumlulukları zaten bulunduğundan, şüphelinin üzerine atılı suç nedeniyle cezalandırılmasına, kısmi akıl hastalığı nedeniyle verilecek cezada TCK m.32/2 hükmü uyarınca indirim yapılmasına veya takdir mahkemeye ait olmak üzere verilecek cezanın kısmen veya tamamen akıl hastalarına özgü güvenlik tedbiri olarak uygulanmasına karar verilmesi talep edilecektir. Yani kısmi akıl hastalarında ceza verilmesine yer olmadığına dair karar bulunmamaktadır. Ceza verilmekte ve fakat bu ceza en iyi ihtimal tamamen akıl hastalarına özgü güvenlik tedbiri olarak uygulanabilmektedir. Akıl hastası olan şüphelinin üzerine atılı suçu işlemediği anlaşılırsa veya ortada bir kovuşturma şartı (şikayet vs) yoksa, kovuşturmaya yer olmadığına dair karar verilecektir. Fakat bu kararın gerekçesini şüphelinin akıl hastası olması oluşturmayacaktır. C) KOVUŞTURMA AŞAMASINDAKİ ÖZELLİKLER 1. Genel Olarak Hakkında iddianame düzenlenip mahkemece kabul edilmesiyle akıl hastası hakkında kovuşturma evresi başlamış demektir. Kovuşturma aşamasında bu kişiler hakkında bazı özel hükümler bulunmaktadır. Burada bunlara değinilecektir. 2. Zorunlu Müdafii Atanması Yukarıda soruşturma evresi anlatılırken de bahsedildiği üzere CMK m.150/2 hükmü gereğince kendini savunamayacak derecede malul olan akıl hastasına istemi aranmaksızın zorunlu müdafii tayin edilir. Soruşturma aşamasında bu yönde bir atama yapılmamışsa, bu durum kovuşturma aşamasında mahkemece giderilmelidir. 3. Sanığın Akli Durumu Hakkında Başka Kurumdan Yeni Bir Rapor Alınmak İsteniyorsa Rapora Sevki Uygulamada bazı durumlarda soruşturma aşamasında alınan raporlar, mahkemeyi tatmin etmeyebilir. Bu durumda mahkeme sanığın daha teşekküllü ve uzman hekimlerin yoğun olduğu bir sağlık kuruluşunda muayene edildikten sonra durumunun değerlendirilmesini isteyebilir. Örneğin soruşturma evresinde normal devlet hastanesinden alınan raporu yeterli bulmayan mahkeme, sanığı bu konuda uzman olan Adli Tıp Kurumu Gözlem ve İhtisas Dairesine sevkedebilir. Bu sevk esnasında ilgili sağlık kuruluşu, sanık hakkında kanaate varılabilmesi için gözlem altına alınması gerektiğini bildirirse, bu durumda mahkeme, Cumhuriyet Savcısı ve sanık müdafiini dinledikten sonra bir ara kararla bu kararı alır ve sanığın gözlem altına alınmasını sağlar. Burada yukarıda metnini ve açıklamasını verdiğimiz CMK m.74 hükmündeki kurallar aynen geçerlidir. 4. Sanık Hakkında Karar Verilmesi Yapılan yargılama sonucunda sanığın TCK m.32/1 kapsamında tam akıl hastası olduğunun anlaşılması halinde, üzerine atılı suçu işlediği kanaati oluşursa CMK m.223/3-a hükmü uyarınca "ceza verilmesine yer olmadığına dair karar" verilecektir. Eğer sanığın üzerine atılı suçu işlemediği anlaşılırsa veya diğer beraat nedenleri varsa, sanık hakkında normal olarak CMK m.223/2 hükmündeki bentlerden ilgilisi uyarınca beraat kararı verilecektir [51]. Eğer sanık hakkındaki suç nedeniyle düşme kararı verilmesini gerektiren sebep varsa, yargılamaya devam olunmadan CMK m. 223/8 hükmü gereğince düşme kararı verilmelidir. Beraat veya düşme kararı verilmesi hallerinde akıl hastalığının bunların gerekçesine hiçbir etkisi bulunmamaktadır. Tam akıl hastası olan sanık hakkında üzerine atılı suçu işlediğinin sabit olması halinde ceza verilmesine yer olmadığına dair karar vermekle yetinilmeyecek, TCK m.32/1-son cümle hükmü uyarınca hakkında TCK m.57 hükmündeki akıl hastalarına özgü güvenlik tedbirlerine hükmolunacaktır. Bu hüküm emredici bir hüküm olduğu için mahkemenin TCK m.57 hükmündeki akıl hastalarına özgü güvenlik tedbirlerine hükmetmesi zorunludur. Fakat beraat ve düşme halinde akıl hastalarına özgü güvenlik tedbirlerine hükmedilmemesi gerekir. Tam akıl hastasının üzerine atılı suçu işlediğinin sabit olduğunun anlaşılması halinde mahkemece verilecek kısa karar örneğin şu şekilde olabilecektir; "-Her ne kadar sanık Hasan … hakkında üzerine atılı üst soya karşı kasten basit yaralama suçu sabit ise de, tüm dosya kapsamına göre sanığın 5237 sayılı TCK m.32/1 maddesi anlamında akıl hastası olduğu, cezai ehliyetinin bulunmadığı anlaşıldığından 5237 sayılı TCK m.32/1 ve 5271 sayılı CMK m.223/3-a maddesi uyarınca ceza verilmesine yer olmadığına, -Akıl hastası olan sanığın 5237 sayılı TCK m.32/1-ikinci cümle ve 57/1.maddesi uyarınca güvenlik tedbiri olarak yüksek güvenlikli bir sağlık kurumunda koruma ve tedavi altına alınmasına, -5237 sayılı T.C.K.'nın 57/2. maddesi gereğince sanığın yerleştirildiği sağlık kurumunun sağlık kurulunca düzenlenen raporu ile toplum açısından tehlikeliliğinin ortadan kalktığı veya önemli ölçüde azaldığının belirtilmesi halinde mahkememizce serbest bırakılıp bırakılmayacağı konusunda karar verilmesine, -İleride alınacak sağlık kurulu raporuna göre kontrol ve takibe yönelik infaz işlemlerinin 5237 sayılı TCK m.57/3, 4 ve 5. maddeleri gereğince … Cumhuriyet Başsavcılığınca takip edilerek yürütülmesine" Mahkemenin kısa kararı esas itibariyle yukarıdaki hususları ihtiva edecektir. Sanığın akıl hastalığı kısmi nitelikte ise, yani TCK m.32/2 kapsamında ise ve üzerine atılı suçu işlediği sabit ise, CMK m.223/5 hükmü uyarınca mahkumiyetine karar verilecektir. Fakat verilen ceza, TCK m.61/5 hükmündeki sıraya göre TCK m.32/2 hükmündeki oranlarda indirilecektir. Netice olarak bulunan cezanın bir kısmının veya tamamının akıl hastalarına özgü güvenlik tedbiri olarak uygulanmasına hakimin takdirinde olarak karar verilebilecektir (TCK m.32/2-son cümle). D) İNFAZ AŞAMASINDAKİ ÖZELLİKLER 1. Genel Olarak Bir akıl hastası hakkında verilen hükmün infaz aşamasında diğer kişilerin işlediği suçların infazındaki farklılık, akıl hastası hakkında güvenlik tedbirine hükmedildiğinde ortaya çıkmaktadır. Çünkü bilindiği gibi TCK m.32/2 kapsamında kısmi akıl hastası olan kişiler hakkında yapılacak yargılama sonucunda indirilmiş cezayla yetinilip akıl hastalarına özgü güvenlik tedbirlerine hükmedilmediği de olabilmektedir. Bu nedenle akıl hastaları hakkındaki hükmün infazının özellik göstermesine sebebiyet veren husus, hükümde akıl hastasının akıl hastalarına özgü güvenlik tedbirine tabi tutulmasıyla ilgilidir. Burada akıl hastalarına özgü güvenlik tedbirlerine yükümlendirilen hükümlü hakkındaki infaz işlemleri ele alınacaktır. 2. Hükümlünün Yüksek Güvenlikli Sağlık Kuruluşuna Sevkedilmesi İşlemi Akıl hastası olan hükümlü hakkındaki ilam kesinleştiğinde infaz için Cumhuriyet Başsavcılığına gönderilir. Bu ilamı alan Cumhuriyet savcısı, ilamı kaydettikten sonra hükümlünün sağlık kuruluşuna sevk işlemlerinin gerçekleştirilmesi için hükümlüye çağrı kağıdı çıkarılır [52]. Çağrı üzerine Cumhuriyet Başsavcılığında hazır bulunan hükümlü, Cumhuriyet Başsavcılığının en uygun yüksek güvenlikli sağlık kuruluşuna yazacağı müzekkere eşliğinde sağlık kuruluşuna gönderilir. Cumhuriyet Başsavcılığının sağlık kuruluşuna yazacağı müzekkere, hükümlünün mahkeme ilamı doğrultusunda koruma ve tedavi altına alınmasının yanı sıra koruma ve tedavi sürecinde toplum açısından tehlikeliliğinin ortadan kalktığının veya önemli ölçüde azaldığının anlaşılması halinde bu durumun mahkemeden taburculuk kararı alınmak üzere derhal bildirilmesi hususlarını içerir. 3. Hükümlünün Yüksek Güvenlikli Sağlık Kuruluşunda Kontrol ve Tedavi Altına Alınması ve Belli Bir Süre Sonra Toplum Açısından Tehlikeliliğinin Ortadan Kalktığının veya Önemli Ölçüde Azaldığının Kanaatine Varılması Hükümlü, gönderildiği sağlık kuruluşunda güvenlik tedbiri olarak koruma ve tedavi altına alınır. Belli bir süre (toplum açısından tehlikeliliği ortadan kalktığı veya önemli ölçüde azaldığı zamana kadar) burada tedavi görür. Sevkedildiği sağlık kuruluşu tarafından hükümlünün toplum açısından tehlikeliliğinin ortadan kalktığı veya önemli ölçüde azaldığının tespit edilmesi halinde bu durum derhal infazı yürüten Cumhuriyet Başsavcılığına bir raporla bildirilir. 4. Mahkemeden Taburculuk Kararı Talep Edilmesi ve Taburculuk Kararı Verilmesi Sağlık kuruluşu tarafından hükümlünün toplum açısından tehlikeliliğinin ortadan kalktığının veya önemli ölçüde azaldığının Cumhuriyet Başsavcılığına bildirilmesi halinde, Cumhuriyet Başsavcılığı, sağlık kuruluşundan gelen bu yöndeki rapor doğrultusunda ilamı veren mahkemeden taburculuk kararı verilmesini talep eder (TCK m.57/2). Mahkeme de bu yöndeki talebi ekindeki sağlık kuruluşu raporları ile birlikte değerlendirerek hükümlünün taburcu edilip edilmeyeceğine karar verir. Bu husus hakimin takdirindedir (TCK m.57/2) 5. Hükümlünün Belli Aralıklarla Kontrol Muayenesine Gönderilmesi İşlemi Hükümlü, sağlık kuruluşu tarafından hükümlünün taburcu edilmesinin ve belli aralıklarla kontrol muayenesinin yapılmasının uygun olduğu yönündeki yazısı uyarınca mahkemece serbest bırakıldığında, yani taburcu edildiğinde, infaz aşaması henüz bitmiş olmaz. Uygulamada, düzenlenen sağlık kurulu raporunda örneğin "halen sosyal şifa halindedir, toplum açısından tehlikeliliği önemli ölçüde kalkmıştır. Toplumun güvencesi açısından 5 yıl süre ile 3'er aylık aralıklarla bölgesine en yakın tam teşekküllü bir devlet hastanesinde kontrol muayenelerini yaptırmak kaydıyla şahsın taburcu olabileceği" belirtilebilir. TCK m.57/3 hükmündeki süre ve aralıklarından kasıt, örneğimizdeki 5 yıllık süre ve 3'er ay aralıklardır. Bu yöndeki rapor üzerine mahkemece taburcu olma yönünde karar verilebilecektir. Taburcu olması yönünde verilen karar doğrultusunda taburcu olunduğunda, şahsın belirtilen süre ve aralıkta, tam teşekküllü devlet hastanesine sevki yapılarak kontrol muayenesine tabi tutulması sağlanacaktır. Bu husus Cumhuriyet Başsavcılığınca gerçekleştirilen infaz işlemlerindendir. Çünkü TCK m.57/4 hükmüne göre, "Tıbbî kontrol ve takip, raporda gösterilen süre ve aralıklarla, Cumhuriyet savcılığınca bu kişilerin teknik donanımı ve yetkili uzmanı olan sağlık kuruluşuna gönderilmeleri ile sağlanır" Bu hüküm doğrultusunda ilgili dosya hakkında infazı yürüten Cumhuriyet Savcısı, raporda belirtilen aralıklarla, örneğin üç ayda bir faili bir yakınıyla celbedecek ve en yakın tam teşekküllü sağlık kuruluşuna sevkederek kontrol muayenesini yapmasını sağlayacaktır. Bu durum raporda belirtilen süre boyunca, örneğin 5 yıl boyunca devam edecektir. Yani 5 yıl boyunca üç ayda bir faili sağlık kuruluşuna sevkettirecektir. İnfaz dosyası da bu süre boyunca derdest kalacaktır. Tıbbi kontroller sırasında kişinin akıl hastalığı itibariyle toplum açısından tehlikeliliğinin arttığının anlaşılması halinde ne şekilde hareket edileceği TCK m.57/5 hükmünde belirtilmiştir. Söz konusu hükme göre, "Tıbbî kontrol ve takipte, kişinin akıl hastalığı itibarıyla toplum açısından tehlikeliliğinin arttığı anlaşıldığında, hazırlanan rapora dayanılarak, yeniden koruma ve tedavi amaçlı olarak güvenlik tedbirine hükmedilir. Bu durumda, bir ve devamı fıkralarda belirlenen işlemler tekrarlanır" Bu hükme göre kontroller sırasında akıl hastalığı itibariyle kişinin toplum açısından tehlikeliliği noktasında artış görüldüğünde, bu husus sağlık kurulunun raporuna yansıyacaktır. Bu raporu alıp infaz dosyasına koyan Cumhuriyet Savcısı, mahkemesinden TCK m.57/5 hükmü yollamasıyla TCK m.57/1 hükmü uyarınca failin tekrar koruma ve tedavi amaçlı güvenlik tedbiri altına alınması noktasında karar vermesini istemelidir. Bunun üzerine mahkemece ek kararla failin yeniden koruma ve tedavi amaçlı güvenlik tedbiri altına alınmasına karar verilir ve bu durumda yukarıda anlattığımız prosedür tekrar edilir. Yukarıda belirtilen işlemler yapılmak suretiyle raporda ifade edilen süre, örneğin 5 yıllık süre bittiğinde, akıl hastası olan kişi hakkındaki güvenlik tedbiri, diğer bir ifadeyle infaz işlemi yerine getirilmiş olacaktır. Kararda gösterilen tıbbi kontrol ve muayene süresinin sona ermesinden sonra fail artık tekrar muayene olmaya zorlanamayacaktır[53]. İnfaz işlemleri bu şekilde tamamlandıktan sonra, infaz evrakı infazen mahkemesine savcılık tarafından iade edilecektir. SONUÇ Kişinin gerçekleştirdiği eylemin ve sonuçlarının üzerine yüklenebilmesi için isnat yeteneğinin bulunması gerekir. Akıl hastalığı, TCK m.32 hükmü uyarınca isnat yeteneğini kaldıran veya azaltan bir neden olarak karşımıza çıkmaktadır. Her akıl hastalığı isnat yeteneğini ortadan kaldırmaz veya azaltmaz. Akıl hastalığının isnat yeteneğini ortadan kaldıran veya azaltan bir neden olabilmesi için, kişide bulunan akıl hastalığının, fiili işlediği sırada bulunması ve aynı zamanda işlediği fiilin hukuki anlam ve sonuçlarını algılamaya engel olması veya bu fiille ilgili davranışlarını yönlendirme yeteneğini azaltması gerekir. Akıl hastalığının failin işlediği fiillin hukuki anlam ve sonuçlarını algılamaya engel olması veya bu fiille ilgili davranışlarını yönlendirme yeteneğini önemli derecede azaltması halinde tam akıl hastalığından söz edilir. Yani bu durumda TCK m.32/1 hükmü uygulanır ve faile hiç ceza verilmez. Sadece TCK m.57 hükmündeki akıl hastalarına özgü güvenlik tedbirleri uygulanır. Tam akıl hastalığı durumunda failin cezai sorumluluğu bulunmadığı için akıl hastalarına özgü güvenlik tedbirlerinin uygulanması zorunludur. Hakimin bu konuda takdir hakkı yoktur. Akıl hastalığının, işlenen fiille ilgili olarak failin davranışlarını yönlendirme yeteneğini önemli derecede olmamakla birlikte azaltmışsa, kısmi akıl hastalığından bahsedilir ve bu durumda TCK m.32/2 hükmü uyarınca indirilmiş cezaya hükmedilir. Bu durumda failin cezai sorumluluğu vardır ve fakat normal kişilere göre indirilmiş cezaya hükmedilir. Bunun yanı sıra kısmi akıl hastalığında, hakimin, faile verilen cezanın bir kısmının veya tamamının akıl hastalarına özgü güvenlik tedbiri olarak uygulanmasına karar vermesi noktasında takdir hakkı bulunmaktadır (TCK m.32/2-son cümle). Akıl hastalarının cezai sorumluluklarının normal kişilere göre farklılaştırılarak bu şekilde belirlenmesinin yanı sıra akıl hastalarının işledikleri suçlarla ilgili soruşturma ve kovuşturma aşamaları ile infaz aşamasında bazı özel hususlar vardır. Bu kapsamda, suç işleyen akıl hastası kendisini savunamayacak derecede malul ise, istemi aranmaksızın kendisine zorunlu müdafi tayin edilir (CMK m.150/2). Tam akıl hastası hakkında yapılacak yargılama sonucunda suçu işlediğine kanaat getirilirse ceza verilmesine yer olmadığına dair karar verilir. Ceza verilmesine yer olmadığına dair karar verilmesinin yanı sıra akıl hastası sanık hakkında TCK m.57 hükmü uyarınca akıl hastalarına özgü güvenlik tedbirlerine hükmedilir. Bunun sonucu olarak akıl hastaları, yüksek güvenlikli sağlık kurumlarında koruma ve tedavi altına alınırlar. Hakkında güvenlik tedbirine hükmedilmiş olan akıl hastası, yerleştirildiği kurumun sağlık kurulunca düzenlenen raporda toplum açısından tehlikeliliğinin ortadan kalktığının veya önemli ölçüde azaldığının belirtilmesi üzerine mahkeme veya hakim kararıyla serbest bırakılabilir. Bu durumda infazı yürüten Cumhuriyet savcısı, mahkemeden bu konuda değerlendirme yapılmasını ve karar verilmesini talep eder. Mahkeme de yaptığı değerlendirme sonucunda akıl hastasının toplum açısından tehlikeliliğinin kalktığını veya önemli ölçüde azaldığını tespit ettiğinde, şahsın serbest bırakılmasına karar verir. Bu durumda, akıl hastasının, sağlık kuruluşunca düzenlenen raporda belirtilen kontrol muayenelerini yapmak kaydıyla serbest bırakılması gerçekleştirilir. Bu aşamadan sonra infaz işlemleri, hükümlünün raporda belirtilen süre boyunca (örneğin 5 yıl boyunca) ve yine raporda belirtilen aralıklarla (örneğin 3 ayda bir) sağlık kuruluşuna sevkedilip kontrol muayenelerini yaptırması suretiyle devam eder. Bu süre de tamamlandığında infaz aşaması tamamlanmış olacaktır. Eğer kısmi akıl hastalığı söz konusu olmuşsa ve şahsa hapis veya adli para cezası verilip bu ceza güvenlik tedbirine dönüştürülmemişse, hapis ve/veya adli para cezasının infazı 5275 sayılı Ceza ve Güvenlik Tedbirlerinin İnfazı Hakkında Kanun'un ilgili hükümleri uyarınca gerçekleştirilerek infaz aşaması tamamlanacaktır. YARARLANILAN KAYNAKLAR -Dönmezer, Sulhi/Erman, Sahir, Nazari ve Tatbiki Ceza Hukuku, Genel Kısım, Yeniden Gözden Geçirilmiş Onikinci Baskı, Beta Yayınevi, İstanbul 1999 -Demirbaş, Timur, Ceza Hukuku Genel Hükümler, 6. Bası, Seçkin Yayınevi, Ankara 2009 -Hafızoğulları, Zeki/Özen, Muharrem, 5237 Sayılı Türk Ceza Kanunu'nda Fail, İsnat Yeteneği, İsnat Yeteneğini Azaltan veya Kaldıran Sebepler, Polis Dergisi, 45. Sayı, ( http://www.egm.gov.tr/egitim/dergi/eskisayi/index.htm), Erişim Tarihi:18.06.2010 -Kocar, Yasin, İsnat Yeteneği, İsnat Yeteneğini Kaldıran veya Azaltan Nedenler, Ankara Üniversitesi Sosyal bilimler Enstitüsü Kamu Hukuku (Ceza ve Ceza Usul Hukuku) Anabilim Dalı Yüksek Lisans Tezi, Ankara 2007 -Artuk, Mehmet Emin/Gökcen, Ahmet/Yenidünya, Ahmet Caner,Ceza Hukuku Genel Hükümler, Yeniden Gözden Geçirilmiş 4. Baskı, Turhan Kitabevi, Ankara 2009 -Centel, Nur/Zafer, Hamide/Çakmut, Özlem,Türk Ceza Hukukuna Giriş, 5. Bası, Beta Yayınevi, İstanbul 2008 -İçel, Kayıhan/Evik, A. Hakan, Ceza Hukuku Genel Hükümler 2. Kitap, Yenilenmiş 4. Bası, Beta Yayınevi, İstanbul 2007 -Koca, Mahmut/Üzülmez, İlhan, Türk Ceza Hukuku Genel Hükümler, Genişletilmiş 2. Baskı, Seçkin Yayınevi, Ankara 2009 -Özgenç, İzzet, Türk Ceza Hukuku Genel Hükümler, 4. Bası, Seçkin Yayınevi, Ankara 2009 -Yenisey, Feridun/Plagemann, Gottfried, 15 Mayıs 1871 Tarihli Alman Ceza Kanunu, Beta Yayınevi, İstanbul 2009 -Ünver, Yener, Ceza Hukukunda Akıl Hastalığı ve Ceza Sorumluluğuna Etkisi, (Yayınlanmamış Yüksek Lisans Tezi) İstanbul 1989 -Bakıcı, Sedat, 5237 Sayılı Yasa Kapsamında Ceza Hukuku Genel Hükümleri, Adalet Yayınevi, Ankara 2007 -Hakeri, Hakan, Ceza Hukuku Genel Hükümler, 8. Baskı, Seçkin Yayınevi, Ankara 2009 -Parlar, Ali/Hatipoğlu, Muzaffer, 5237 Sayılı Türk Ceza Kanunu Yorumu, C.I, Ankara 2007 -Özbek, Veli Özer, Türk Ceza Kanununun Anlamı, TCK İzmir Şerhi, Cilt I, 4. Baskı, Seçkin Yayınevi, Ankara 2010 -Öztürk, Bahri/Erdem, Mustafa Ruhan, Uygulamalı Ceza Hukuku ve Güvenlik Tedbirleri Hukuku, 10. Baskı, Seçkin yayınevi, Ankara 2008 -Yalvaç, Gürsel, Karşılaştırmalı-Gerekçeli-İçtihatlı Türk Ceza Kanunu, Adalet Yayınevi, Ankara 2008 [1] <BR>Dönmezer, Sulhi/Erman, Sahir, Nazari ve Tatbiki Ceza Hukuku, Genel Kısım, Yeniden Gözden Geçirilmiş Onikinci Baskı, Beta Yayınevi, İstanbul 1999, C.II, s.169-170. [2] <BR>Demirbaş, Timur, Ceza Hukuku Genel Hükümler, 6. Bası, Seçkin Yayınevi, Ankara 2009, s. 327. [3] <BR>Hafızoğulları, Zeki/Özen, Muharrem, 5237 Sayılı Türk Ceza Kanunu'nda Fail, İsnat Yeteneği, İsnat Yeteneğini Azaltan veya Kaldıran Sebepler, Polis Dergisi, 45. Sayı, ( http://www.egm.gov.tr/egitim/dergi/eskisayi/index.htm), Erişim Tarihi:18.06.2010 [4] <BR>Hafızoğulları/Özen, agm. [5] <BR>Sar'a, zaman zaman kendini kaybederek olduğu yere düşme, vücutta şiddetli çırpınmalar ve ağız köpürmesi ile ortaya çıkan bir sinir hastalığıdır, (bkz. Türk Dil Kurumu, Büyük Türkçe Sözlük). [6] <BR>Hafızoğulları/Özen, agm. [7] <BR>Kocar, Yasin, İsnat Yeteneği, İsnat Yeteneğini Kaldıran veya Azaltan Nedenler, Ankara Üniversitesi Sosyal bilimler Enstitüsü Kamu Hukuku (Ceza ve Ceza Usul Hukuku) Anabilim Dalı Yüksek Lisans Tezi, Ankara 2007, s.104. [8] <BR>Artuk, Mehmet Emin/Gökcen, Ahmet/Yenidünya, Ahmet Caner,Ceza Hukuku Genel Hükümler, Yeniden Gözden Geçirilmiş 4. Baskı, Turhan Kitabevi, Ankara 2009, s.493. [9] <BR>Centel, Nur/Zafer, Hamide/Çakmut, Özlem,Türk Ceza Hukukuna Giriş, 5. Bası, Beta Yayınevi, İstanbul 2008, s.368. [10] <BR>Artuk/Gökcen/Yenidünya, s.495. [11] <BR>Centel/Zafer/Çakmut, s.369. [12] <BR>Bir görüşe göre akıl hastalıklarının tam veya kısmi akıl hastalığı olarak ayrıma tabi tutulması doğru değildir. Bu görüşe göre bir insan ya akıl hastasıdır yada değildir. Hukuken önemli olan kişideki hastalığın kusur yeteneği üzerinde etkili olup olmadığıdır, bkz., İçel, Kayıhan/Evik, A. Hakan, Ceza Hukuku Genel Hükümler 2. Kitap, Yenilenmiş 4. Bası, Beta Yayınevi, İstanbul 2007, s.181; Koca, Mahmut/Üzülmez, İlhan, Türk Ceza Hukuku Genel Hükümler, Genişletilmiş 2. Baskı, Seçkin Yayınevi, Ankara 2009, s.321; Özgenç, İzzet, Türk Ceza Hukuku Genel Hükümler, 4. Bası, Seçkin Yayınevi, Ankara 2009, s. 368. [13] <BR>765 sayılı mülga TCK'nun 46. maddesinde ise bu durum, "fiili işlediği zaman şuurunun veya hareketinin serbestisini tamamen kaldıracak surette akıl hastalığına duçar olan kimse"nin durumu olarak belirtilmiştir. [14] <BR>Bizim de katıldığımız bir görüşe göre TCK'nun 32/1 hükmünün doğru ifadesinin "akıl hastalığı nedeniyle işlediği fiilin hukuki anlam ve sonuçlarını tam algılamayan veya bu fiile ilgili davranışlarını yönlendirme yeteneğini tamamen kaybetmiş olan kişiye ceza verilmez" biçiminde olmalıydı, bkz., Hafızoğulları/Özen, agm. [15] <BR>Alman Ceza Kanunu'nda bu hükmün karşılığını 20. madde oluşturmaktadır. Bu hükme göre, "Hastalık teşkil eden ruhi bir bozukluktan, esaslı bir şuur bozukluğundan veya akıl zayıflığından veya başka bir anormal ağır ruhi durumdan dolayı, fiilin hukuka aykırılığını anlama veya bu anlayışa göre hareket etme kabiliyetine sahip bulunmayan bir kişi, kusurlu hareket etmiş olmaz", Yenisey, Feridun/Plagemann, Gottfried, 15 Mayıs 1871 Tarihli Alman Ceza Kanunu, Beta Yayınevi, İstanbul 2009, s.18-19. [16] <BR>Dönmezer/Erman, C.II, s.174. [17] <BR>Demirbaş, s. 329. [18] <BR>Dönmezer/Errman, C.II, s.172. [19] <BR>Demirbaş, s. 330. [20] <BR>Dönmezer/Errman, C.II, s.172; Demirbaş, s. 330. [21] <BR>Bkz., Hafızoğulları/Özen, agm; Kocar, s.123. [22] <BR>Ünver, Yener, Ceza Hukukunda Akıl Hastalığı ve Ceza Sorumluluğuna Etkisi, (Yayınlanmamış Yüksek Lisans Tezi) İstanbul 1989, s. 114. [23] <BR>Kocar, s.125. [24] <BR>Bakıcı, Sedat, 5237 Sayılı Yasa Kapsamında Ceza Hukuku Genel Hükümleri, Adalet Yayınevi, Ankara 2007, s.624. [25] <BR>Bakıcı, s.625. [26] <BR>Bkz., Y4.CD, 08.10.2007 Tarih, 8672/7893 E.K. sayılı karar. [27] <BR>Yargıtay Ceza Genel Kurulu'nun 18.11.1991 290/320 sayılı kararında "sanığa ait raporlarda çelişki olduğu takdirde bu çelişkinin giderilmesi gerekir. Adli Tıp Kurumu Gözlem Dairesi ve 4. İhtisas Kurulu raporlarında, ceza ehliyetinin tam olduğu belirtilmiştir. Cerrahpaşa Tıp Fakültesi Psikiyatri Ana Bilim Dalı Öğretim Üyesi tarafından düzenlenen raporlarda "impulsiv davranış mizaç değişikliği, sürekli ve yersiz hiddetlenme, kimlik bozukluğu ve kronik sıkıntı, duygularını ifade etmede güçlük çekme, cinsellikle ilgili kişilik sorunları" gözlendiği, uzun süre izlenmesi gerektiği, aynı fakültede görevli psikolog tarafından düzenlenen raporda da "nevrotik durum" görüldüğü bildirildiğine göre, mevcut raporlar sanığın işlediği suça karşı ceza ehliyetinin tam olup olmadığı yönünden her türlü kuşkudan uzak ve kanaat verici nitelikte görülmediğinden, mevcut raporlar irdelenmek ve sanık müşahade altına alınmak suretiyle Adli Tıp Genel Kurulunca düzenlenecek rapora göre sanığın akli durumu saptanmalıdır" şeklinde kanaate varılmıştır. [28] <BR>Kocar, s.129. [29] <BR>Kocar, s.130. [30] <BR>Madde 57 -(1) Fiili işlediği sırada akıl hastası olan kişi hakkında, koruma ve tedavi amaçlı olarak güvenlik tedbirine hükmedilir. Hakkında güvenlik tedbirine hükmedilen akıl hastaları, yüksek güvenlikli sağlık kurumlarında koruma ve tedavi altına alınırlar. (2) Hakkında güvenlik tedbirine hükmedilmiş olan akıl hastası, yerleştirildiği kurumun sağlık kurulunca düzenlenen raporda toplum açısından tehlikeliliğinin ortadan kalktığının veya önemli ölçüde azaldığının belirtilmesi üzerine mahkeme veya hakim kararıyla serbest bırakılabilir. (3) Sağlık kurulu raporunda, akıl hastalığının ve işlenen fiilin niteliğine göre, güvenlik bakımından kişinin tıbbî kontrol ve takibinin gerekip gerekmediği, gerekiyor ise, bunun süre ve aralıkları belirtilir. (4) Tıbbî kontrol ve takip, raporda gösterilen süre ve aralıklarla, Cumhuriyet savcılığınca bu kişilerin teknik donanımı ve yetkili uzmanı olan sağlık kuruluşuna gönderilmeleri ile sağlanır. (5) Tıbbî kontrol ve takipte, kişinin akıl hastalığı itibarıyla toplum açısından tehlikeliliğinin arttığı anlaşıldığında, hazırlanan rapora dayanılarak, yeniden koruma ve tedavi amaçlı olarak güvenlik tedbirine hükmedilir. Bu durumda, bir ve devamı fıkralarda belirlenen işlemler tekrarlanır. (6) İşlediği fiille ilgili olarak hastalığı yüzünden davranışlarını yönlendirme yeteneği azalmış olan kişi hakkında birinci ve ikinci fıkra hükümlerine göre yerleştirildiği yüksek güvenlikli sağlık kuruluşunda düzenlenen kurul raporu üzerine, mahkûm olduğu hapis cezası, süresi aynı kalmak koşuluyla, kısmen veya tamamen, mahkeme kararıyla akıl hastalarına özgü güvenlik tedbiri olarak da uygulanabilir. (7) Suç işleyen alkol ya da uyuşturucu veya uyarıcı madde bağımlısı kişilerin, güvenlik tedbiri olarak, alkol ya da uyuşturucu veya uyarıcı madde bağımlılarına özgü sağlık kuruluşunda tedavi altına alınmasına karar verilir. Bu kişilerin tedavisi, alkol ya da uyuşturucu veya uyarıcı madde bağımlılığından kurtulmalarına kadar devam eder. Bu kişiler, yerleştirildiği kurumun sağlık kurulunca bu yönde düzenlenecek rapor üzerine mahkeme veya hakim kararıyla serbest bırakılabilir. [31] <BR>"5237 sayılı Yasa ile kabul edilen yüksek güvenlikli sağlık kurumu, tehlikeli, saldırgan bir akıl hastası, madde bağımlısı ile tutuklu veya hükümlü iken akıl hastalığına tutulmuş olanların takip ve tedavilerinin yapıldığı, özel ve yüksek güvenlik tedbirlerinin uygulandığı tedavi ve rehabilitasyon kurumlarıdır. Kriminal akıl hastaları için yapılmıştır. Adli psikiyatri ve adli tıp uzmanlarıyla psikoloji ve nöroloji uzmanlarından yararlanılmaktadır. Rahat ulaşılabilecek fakat kalabalıktan uzak yerlerde kurulmalıdır. Özel koruma ve güvenlik tedbirleri olup güvenlik personeli sayısı diğer hastanelere göre fazladır. Hastalar, koruma ve güvenlik amacıyla tek kişilik odalarda yatmaktadırlar. Acil durumlar dışında geceleri yalnız kalmaktadırlar. Kampüs içinde tedavi yanında gezme, eğlenme, dinlenme, spor birimleri de bulunan, uzak ve yakın koruması elektronik olan, kaçma olanağı bulunmayan tedavi merkezlerinde kriminal akıl hastalarının bazıları ömürleri boyunca tedavi ve muhafaza altında bulundurulmaktadırlar", Bakıcı, s.1124. [32] <BR>Akıl hastasının üzerine atılı suçu işlediğine kanaat getirilmediği takdirde verilecek karar, ceza verilmesine yer olmadığına dair karar olmayıp "beraat" kararıdır. Ayrıca bu durumda güvenlik tedbirine de hükmolunamaz. Çünkü TCK m.57/1 hükmünde "fiili işlemek"ten bahsedilmektedir. İşlenmeyen bir fiilden dolayı güvenlik tedbirine hükmedilmesi doğru olmaz. [33] <BR>Bkz., Hakeri, Hakan, Ceza Hukuku Genel Hükümler, 8. Baskı, Seçkin Yayınevi, Ankara 2009, s.281. [34] <BR>Artuk/Gökcen/Yenidünya, s.503. [35] <BR>Centel/Zafer/Çakmut, s.373. [36] <BR>Akıl hastalığı nedeniyle yapılacak indirim, TCK m.61/5 hükmündeki sıraya göre yapılacaktır. [37] <BR>Parlar, Ali/Hatipoğlu, Muzaffer, 5237 Sayılı Türk Ceza Kanunu Yorumu, C.I, Ankara 2007, s.520. [38] <BR>Bakıcı, s. 629; Aynı doğrultuda bkz., Özgenç, s.369. [39] <BR>Bakıcı, s. 629; Aynı doğrultuda bkz., Özgenç, s.369. [40] <BR>"TCK m.32'de bu konuda bir açıklık bulunmaması önemli bir eksikliktir. Akıl hastalarına özgü güvenlik tedbirlerini düzenleyen TCK m.57 fiili işlediği sırada demek suretiyle bu konudaki eksikliği gidermiş görünmektedir", Özbek, Veli Özer, Türk Ceza Kanununun Anlamı, TCK İzmir Şerhi, Cilt I, 4. Baskı, Seçkin Yayınevi, Ankara 2010, s. 583. [41] <BR>Özbek, s. 583. [42] <BR>Dönmezer/Erman, C.II, s. 175. [43] <BR>Dönmezer/Erman'a göre, bu hususta genel bir kural koymaktansa, her olayı somut olarak incelemek ve nöbet dışında suç işleyen kimsenin isnad yeteneğinin akıl hastalığı nedeniyle kalkıp kalkmadığına bakmak gerekir. [44] <BR>Bkz., Centel/Zafer/Çakmut, s.375. [45] <BR>Öztürk, Bahri/Erdem, Mustafa Ruhan, Uygulamalı Ceza Hukuku ve Güvenlik Tedbirleri Hukuku, 10. Baskı, Seçkin yayınevi, Ankara 2008, s. 175. [46] <BR>Centel/Zafer/Çakmut, s. 375. [47] <BR>Kocar, s. 128. [48] <BR>"Akıl hastası olan sanığa 5271 sayılı CMK'nun 150/2 maddesi gereğince yapılan soruşturma ve kovuşturmada istemi aranmaksızın müdafi görevlendirilmesi zorunlu olduğu gözetilmeden savunması müdafi görevlendirilmeden yapılarak savunma hakkının kısıtlanması bozmayı gerektirmiştir", Y2.CD, 30.10.2007 Tarih, 10794/13901 E.K. (Aktaran; Yalvaç, Gürsel, Karşılaştırmalı-Gerekçeli-İçtihatlı Türk Ceza Kanunu, Adalet Yayınevi, Ankara 2008, s.280) [49] <BR>Bkz., Y2.CD, 12.10.2006 Tarih, 2193/16550 E.K. sayılı karar. [50] <BR>Bazı durumlarda gözlem altına alma hususuna gerek kalmadan şüphelinin akıl hastalığı ile ilgili kanaatler kısa bir muayene ile belirlenebilmektedir. Gözlem altına alınması suretiyle şüpheli veya sanığın akıl hastalığının ve derecesinin belirlenmesi nadir uygulanan durumlardır. [51] <BR>"Yüklenen suçun sanık tarafından işlenip işlenmediği tartışılarak sübut bulmadığının kabulü halinde beraat; suç sabit ise ceza ehliyeti yönünden ceza tertibine yer olmadığına karar verilmesi gerektiği gözetilmeden yazılı şekilde hüküm tesisi bozmayı gerektirmiştir", Y9.CD, 09.03.2006 Tarih, 8125/1460 E.K. (Aktaran: Yalvaç, s.286) [52] <BR>Uygulamada, doğru olmasa da kolluk marifetiyle akıl hastası olan hükümlü ve bir yakını Cumhuriyet Başsavcılığına davet edilmektedir. [53] <BR>Centel/Zafer/Çakmut, s.373. Kazancı Elektronik ve Basılı Yay. A.Ş.ne ait Kazancı Hukuk Otomasyon veritabanından alınmıştır. © Tüm Hakları Saklıdır. 