CEZA MUHAKEMESİ HUKUKUNDA ADİL YARGILAMA YÜKÜMLÜLÜĞÜ Yazarın Adı : BAHRİ ÖZTÜRK,PROF. DR. (Dr. hc. Justus Liebig Uni Germany) İstanbul Kültür Üniversitesi Hukuk Fakültesi Ceza ve Ceza Muhakemesi Hukuku Anabilim Dalı Başkanı Belge Türü : Makale Eserin Konusu : CEZA VE CEZA USUL HUKUKU, İNSAN HAKLARI HUKUKU İSTANBUL,2018 İÇİNDEKİLER ÖZET <BR>GİRİŞ <BR> I. <BR>ADİL <BR>YARGILAMANIN <BR>UNSURLARI <BR> 1) Bağımsızlık <BR>ve <BR>Tarafsızlık <BR>2)Kanunla <BR>Kurulmuş <BR>Mahkeme <BR>3)Makul <BR>Sürede <BR>Yargılama <BR> 4} <BR>Aleniyet <BR> 5) <BR>Denetim <BR> 6) <BR>Silahların <BR>Eşitliği <BR> II. ESKİ <BR>CMK <BR>m.156 <BR>ADİL <BR>YARGILAMA <BR>İÇİN <BR>KALDIRILMIŞTIR <BR>SONUÇ <BR>KAYNAKÇA <BR> ÖZET Türk Ceza Yasalarındaki yenilikçi düzenlemeler, yargılamanın her aşamasında adil yargılanma hakkının sağlanabilmesi adına büyük bir titizlikle kaleme alınmıştır. Adli kolluğun yetkileri ve sorumluluğu azaltılarak, CMK soruşturma evresinin tek hukukçusu olan savcı merkezli olarak hazırlanmıştır. Ayrıca iddianamenin iadesi prosedürü ile yargılamanın kural olarak tek celsede yapılmasının önü açılmıştır. Ne var ki uygulamada, adil yargılanma hakkı kapsamında getirilen bu düzenlemeler bakımından aksaklıklar yaşanmaktadır. Anahtar Kelimeler: Adil Yargılanma Hakkı, Adil Yargılama İlkesi, Makul Sürede Yargılanma Hakkı, İddianamenin İadesi, Adli Kolluk. Fair Trial Principle in Criminal Procedure Law ABSTRACT: The innovative regulations in Turkish Codes of Criminal Law were designed meticulously in order to provide the right to a fair trial in every step of the adjudication. The povver and responsibility of the law enforcement offıcers have been diminished and a prosecutor-centered approach has been embraced, as he/she is the sole lawyer of the prosecution phase within the Criminal Procedure Law. In addition, the procedure of returning of indictment opened the way for the judgments to be made in one court hearing. However, there are some flaws in the application of these regulations which were brought vvithin the scope of the right to a fair trial. Keywords: Right to a Fair Trial, Fair Trial Principle, Right to Trial Within a Reasonable Time, Returning of indictment, Law Enforcement Officers. GİRİŞ Anayasamız, adil yargılanmayı bir hak olarak düzenlemiştir. Gerçekten Anayasa'nın 36'ncı maddesine göre "herkes, meşru vasıta ve yollardan faydalanmak suretiyle yargı mercileri önünde davacı veya davalı olarak iddia ve savunma ile adil yargılanma hakkına sahiptir. Bu hak devlete, söz konusu hakkın kullanılabilir duruma getirilmesi ve bununla ilgili önlemlerin alınması yükümlülüğünü getirir. Ancak adil yargılama aynı zamanda Devlet için bir yükümlülüktür. Devlet adil bir yargılamanın tüm şartlarını hazırlamak zorundadır. AİHM kararlarına göre soruşturma evresini de kapsayan bu temel ilkeye göre altı unsurun uygulamada bir arada göz önünde bulundurulması gerekmektedir. Buna göre: ADİL YARGILAMANIN UNSURLARI: 1) Bağımsız ve tarafsızlık, 2) Kanunla kurulmuş mahkeme, 3) Makul sürede yargılama, 4) Aleniyet, 5) Denetim, 6) Silahların eşitliği; şüpheli veya sanığın savunma için gerekli zaman ve kolaylıklara sahip olması. Yeni CMK'nın en temel amacı, Devletin asli işi, hatta varlık sebeplerinden biri olan adil yargılamanın uygulamada yaşanmasını sağlamaktır. Kanunun her maddesi bu amaç gözetilerek yazılmıştır. I. ADİL YARGILAMANIN UNSURLARI 1) Bağımsızlık ve Tarafsızlık Bağımsızlık ve tarafsızlık sadece Anayasa'da değil yeni CMK'da da altı çizilerek vurgulanmıştır. Bilindiği gibi, kanunla önceden kurulmuş bir mahkemenin tarafsız, bağımsız ve her bakımdan, yani madde, yer, kişi ve görev bakımından yetkili hakimine olağan (tabii, kanuni) hakim denmektedir. Yeni CMK'da örneğin, m.7'de, "yenilenmesi mümkün olmayanlar dışında, görevli olmayan hakim veya mahkemece yapılan işlemler hükümsüzdür" denilmek suretiyle, "tabii hakim" ilkesine verilen önem ortaya konulmuştur. Keza CMK madde 23'te, "bir karar veya hükme katılan hakim, yüksek görevli mahkemece bu hükme ilişkin olarak verilecek karar veya hükme katılamaz. Aynı işte soruşturma evresinde görev yapmış bulunan hakim, kovuşturma evresinde görev yapamaz. Yargılamanın yenilenmesi halinde, önceki yargılamada görev yapan hakim, aynı işte görev alamaz." hükmüne; madde 28'de, "Ret isteminin kabulüne ilişkin kararlar kesindir; kabul edilmemesine ilişkin kararlara karşı itiraz yoluna gidilebilir. İtiraz üzerine verilen ret kararı hükümle birlikte incelenir." ve nihayet madde 29'da da "Reddi istenen hakim, ret hakkında bir karar verilinceye kadar yalnız gecikmesinde sakınca olan işlemleri yapar. ... 216'ncı madde uyarınca tarafların iddia ve sözlerinin dinlenilmesine geçilemez ve ret konusunda bir karar verilmeden reddedilen hakim tarafından veya onun katılımıyla bir sonraki oturuma başlanamaz. " hükmüne yer vermekle hakimin tarafsızlığını güvence altına almaya çalışmıştır. Burada eski CMK'da bulunmayan ve özellikle belirtilmesi gereken husus, hangi sebeple yapılmış olursa olsun, hakimin reddi isteminin reddedilmesi halinde savunmanın itiraz hakkının var olmasıdır. Öte yandan, Anayasamızın 37'nci maddesinde, "Hiç kimse kanunen tabi olduğu mahkemeden başka bir merci önüne çıkarılamaz; bir kimseyi kanunen tabi olduğu mahkemeden başka bir merci önüne çıkarma sonucunu doğuran yargı yetkisine sahip olağanüstü merciler kurulamaz." denilmek suretiyle Türkiye'de olağan hakim ilkesinin geçerli olduğu ifade edilmiştir. Bu nedenle yürümekte olan davaların, sonradan kurulan mahkemelere devri sadece kanuni hakim ilkesine değil aynı zamanda vasıtasızlık ilkesine de aykırıdır. Bir hukuk devletinin vatandaşı, olağan, bağımsız ve tarafsız bir hakim tarafından yargılanma hakkına sahiptir. Bu hak Anayasa, milletlerarası sözleşmeler ve kanunlar tarafından garanti altına alınmıştır (AY m.37, 138 vd., 142; İHEB m. 10; İHAS m.6/1; MvSHS m. 14/1 cüm.2; CMK m.22 vd., m.277; TCK 288). 2)Kanunla Kurulmuş Mahkeme Yukarıda yapılan açıklamalar, adil yargılama ilkesinin "kanunla kurulmuş mahkeme" kıstasını da açıklamaya yetmelidir. 3)Makul Sürede Yargılama Avrupa İnsan Hakları Mahkemesine göre, yargılamanın altı yıl üç ay sürmesi makul değildir; iş yükü, kaynak yetersizliği savunmaları burada dikkate alınmaz; normal bir davada hiçbir işlem yapmaksızın geçirilen bir yıllık süre, aşırı uzun bir süredir [1] <BR>. İHAS m.6/1 'de, "Herkes,... yasayla kurulmuş, bağımsız ve tarafsız bir mahkeme tarafından davasının MAKUL BİR SÜRE İÇİNDE, hakkaniyete uygun ve aleni surette dinlenmesini istemek hakkını haizdir" denilmek suretiyle bu hakka işaret edilmiştir. Anayasamızda ise, davaların en az giderle ve mümkün olan süratle sonuçlandırılmasının, yargının görevi olduğu açıklanmıştır. (AY m. 141/ son). Bu durumda ceza muhakemesinin aylarca bazen de yıllarca sürdüğü ülkemizde, insan hakları ihlallerinin bu bakımdan ciddi boyutlarda olduğunu itiraf etmek zorundayız. Anayasa Mahkemesi 10.03.2015 tarihli Bedreddin Aka Kararı'nda, somut başvurunun dayanağını oluşturan makul sürede yargılanma hakkının adil yargılanma hakkının kapsamına dahil olduğu, ayrıca davaların en az giderle ve mümkün olan süratle sonuçlandırılmasının yargının görevi olduğunu belirten Anayasa'nın 141'inci maddesinin de Anayasa'nın bütünselliği ilkesi gereği, makul sürede yargılanma hakkının değerlendirilmesinde göz önünde bulundurulması gerektiği açıkça belirtilmiştir [2] <BR>. Yeni CMK, başta iddianamenin iadesi olmak üzere (CMK m.174) pek çok yeni düzenleme ile duruşmaların kural olarak tek celse olmasının yolunu açmıştır. Bundan sonra, dosya tekemmül ettirilmeden kamu davası açılamayacaktır. Öte yandan CMK m. 171'de öngörülen hallerde kamu davası açma hususunda savcıya takdir yetkisinin verilmiş olması; takibi şikayete bağlı suçlarda uzlaşma öngörülmesi (TCK m.73, CMK m.253 vd.); dar da olsa önödemenin muhafaza edilmesi (TCK m.75), yeni TCK'da kabahatlerin suç olmaktan çıkarılması mahkemelerin yükünü azaltarak ceza muhakemesinin hızlanmasına ve daha kaliteli yapılmasına katkı sağlayacaktır. Makul süre açısından yapılacak değerlendirmede sürenin başlangıcı açısından olayın ceza yargıcı önüne götürülmesinden belki çok önce polis yahut savcılık soruşturmasına başlandığı tarih göz önüne alınır. Sürenin sonu ise mümkün ve olası kanun yolları dahil yargılamanın kesin hükümle sonuçlandığı tarihtir. Davada uygulanacak hükmün Anayasa Mahkemesi'ne götürülmüş olması halinde bu merci önünde geçen süre kural olarak hesaba katılmaz. Ancak Anayasa Mahkemesi'nin kararı asıl davanın esasını doğrudan doğruya etkiler cinsten ise, bu mahkeme önünde geçen sürenin de makul sürenin hesabında göz önüne alınması gerekir. Makul sürenin değerlendirilmesindeki ölçütler ise, dava konusunun niteliği, yargılama sırasında şikayetçinin tutumu, ulusal yargılama makamlarının tutumudur [3] <BR>. Türkiye ile ilgili olarak AİHM'in Yağcı-Sargın, 23.3.1995 tarihli Mansur, 25.3.1996 tarihli Mitap-Müftüoğlu ve 27.11.1997 tarihli Zana kararları, anılan davaların yıllarca sürdüğünü dikkate alarak, makul sürede yargılanma hakkının ihlalini tespit etmektedir. AİHM, sözleşmeci devletlerin hukuk sistemlerini, mahkemelerin bu gerekliliğe uymalarını sağlayacak biçimde düzenlemeleri gerektiğini vurgulamaktadır. Zana kararında yetki sorununun çözümlenmesi konusunda özel bir karmaşıklığın bulunmamasına rağmen, sanığın tavrı yargılamayı ne kadar yavaşlatırsa yavaşlatsın, tek başına yargılamanın böylesine uzun bir süre devam etmesini açıklamaya yeterli gelmeyeceğini belirtmekte, davanın önce Ağır Ceza Mahke-mesi'nden DGM'ye, daha sonra askeri mahkemeye ve daha sonra tekrar DGM'ye gönderilmesi nedeniyle 1 yıl 6 ay geçtiğini göz önüne alarak makul sürenin aşıldığı sonucuna varmaktadır. AİHM 1. Dairenin 20.2.2001 tarihli Cankoçak kararında Murat Cankoçak 15 yıl 8 ay süren bir ceza davasının uzunluğundan şikayetçidir. Mahkeme bunun 7 yıl 6 ayını dikkate almıştır. Zira Türkiye 22 Ocak 1987'den itibaren kişisel başvuruyu kabul ettiğinden bu sürenin makul süre olmadığını, bu nedenle 6/1'in ihlal edildiğini kabul etmiştir [4] <BR>. Son olarak 15 Aralık 2015 tarihli Gurban kararında, AİHM'in yerleşik içtihadına göre, yargılamaların makul uzunlukta olup olmadığı husususun, davanın kendine özgü koşulları ışığında ve Mahkemenin içtihadında belirtilen kriterler, özellikle de davanın karmaşıklığı ve ayrıca başvuranın ve ilgili makamların davranışları dikkate alınmak suretiyle değerlendirilmesi gerektiğine dikkat çekmiştir. Sözleşme'nin 6/1 maddesinde öngörülen "makul süre" güvencesinin, diğer amaçların yanı sıra, davanın tüm taraflarını usulle ilgili olarak yaşanabilecek aşırı gecikmelere karşı koruma amacına hizmet ettiğini yineleyerek; söz konusu güvencenin, özellikle de ceza davalarında, bir suçla itham edilen kişinin akıbetiyle ilgili uzun süre belirsizlik içinde kalmasını önlemeyi amaçlamadığını belirtmektedir. Mahkeme, somut olayda söz konusu yargılamaların, başvuranın gözaltına alındığı 11 Ekim 1996 tarihinde başladığını ve başvuran hakkındaki ceza hükmünün Yargıtay tarafından onandığı 30 Haziran 2003 tarihinde sona erdiğini belirtmektedir. Mahkeme, davadaki sanık sayısı ve isnat edilen suçların niteliği nedeniyle bazı karmaşık durumların söz konusu olduğunu kabul etmekle birlikte, ilgili Devlet makamları tarafından, başvuranın da aralarında yer aldığı tutuklu sanıkların, belirgin herhangi bir sebep olmaksızın bazı duruşmalara katılmalarının sağlanamaması neticesinde, dava sürecinde önemli ölçüde gecikmelerin yaşandığına dikkat çekmektedir. Davanın esas tanıkları olan polis memurlarının, yargılamalara başlanmasının ardından, duruşmalara katılımlarının bir yıldan uzun bir süre boyunca sağlanamamış olması nedeniyle, dava sürecinde daha da fazla gecikme yaşanmıştır. Mahkeme söz konusu gecikmelerin haklı gerekçelere dayanmadığı ve dava sürecinin gereksiz yere uzamasına neden olduğu kanısındadır. Ancak, Mahkeme, İstanbul Devlet Güvenlik Mahkemesi'nin kararının, sanıkların kimlik bilgilerinin kararın hüküm kısmında belirtilmediği gerekçesiyle, yani sadece usuli nedenlerle Yargıtay tarafından bozulmuş olmasını, daha şaşırtıcı bir durum olarak değerlendirmektedir. Mahkeme, söz konusu basit usul hatasının, dava sürecinin iki yıl daha uzamasına neden olduğunu belirtmektedir. Kararda özellikle de başvuranın idam cezası gerektiren bir suçtan dolayı yargılandığı ve dava süresince tutuklu halde olduğu göz önünde bulundurulduğunda, ilk derece mahkemesinden bu hususta daha fazla titizlik göstermesi gerektiği vurgulanmıştır. Mahkeme, yukarıda belirtilen hususları dikkate alarak, şikayet konusu yargılamaların, gerektiği kadar hızlı bir şekilde yürütülmediği ve gereken makul süre koşuluna uygun olmadığı sonucuna varmıştır. Dolayısıyla, Sözleşme'nin 6/1 maddesinin ihlal edildiğine karar vermiştir [5] <BR>. Bu kararlardan da açıkça anlaşılacağı üzere, ceza muhakemesi hukuk devleti ilkesinden vazgeçmeksizin hızlandırılmalıdır. Biz bunun için yıllardır, aşağıdaki tedbirlerin alınmasını istiyorduk. Yeni CMK' da bu taleplerimizi karşılayacak düzenlemeler yapılmıştır: -Şahsi hak taleplerinin ceza mahkemesinde yapılması yasaklanmalıdır. Yeni CMK'da şahsi hak davası yoktur. -Hazırlık soruşturmasının çok iyi yapılması sağlanarak duruşmalarda "tek celse" kuralına uyulmalıdır. Yeni CMK bu esasa göre yeniden yapılandırılmıştır. Bu nedenle örneğin, iddianamenin iadesi gibi hukuki müesseseler getirilmiştir. Hakimin hukuka aykırı iddianameyi reddedebilmesine ilişkin düzenleme yeni CMK m,174'de yapılmıştır. Ne var ki, Yargıtay'ımız bu müesseseyi işlevsiz hale sokan kararlar vermiş ve iddianamenin iadesi adeta yok olmuştur. -Adli kolluk kurulmalıdır. CMK m. 164 ve devamı maddelerle kurulmuştur. Ancak uygulamada bunun oluşmasına engel olunmaktadır. -Mecburi müdafi sistemi kurulmalıdır. Yeni CMK m. 150 ile kurulmuştur. Ne var ki bu önemli insan hakkı da, baroların, özellikle de Barolar Birliğinin eski yöneticilerinden bazılarının girişimleriyle "ceza avukatlığı öldü" gerekçesiyle örselenmiştir. -Sanığın, ifade ve sorgudan itibaren değil suç haberinin alınmasından başlayarak, muhakemenin sonuna kadar müdafi yardımından yararlanabilmesi sağlanmalıdır. Yeni CMK ile sağlanmıştır. -Kabahatler suç olmaktan çıkartılarak idari yaptırım gerektiren fiiller haline getirilmeli; bu suretle açılacak dava sayısı azaltılmalıdır. Yeni TCK ile bu da yapılmıştır. Bazı fiiller suç olmaktan çıkarılıp kabahat haline getirilmiştir. Kabahatler Kanunu yürürlüktedir. -Tanıklık eziyet olmaktan çıkarılmalıdır. Yeni CMK bu konuda da çok sayıda tedbir öngörmüştür. -Hukuki konularda bilirkişi yasağına uyulması sağlanmalı; tayin edilen bilirkişi duruşmada dinlenmelidir; yazılı raporla yetinilmemelidir. Yeni CMK, bunu kural olarak kabul etmiş; ancak dinleme işi yine de takdire bırakılmıştır. -Duruşmada çapraz sorgu sistemi işletilmelidir (Eski CMK m.232). Bunun yolu da açılmış yeni CMK m.201 ile doğrudan soru sorma hakkı getirilmiştir. -Mahkemelerin çalışma ortamı düzeltilmelidir. Bu altyapı sorunu zaman içinde giderilmiş; örneğin son derece modern ve işlevsel Adliye Sarayları inşa edilmiş; yargı, kimseye muhtaç olmadan, kendisine sağlanan bütçe ile her ihtiyacını karşılayabilir hale gelmiştir. Yargı mensuplarının maaşları da önemli ölçüde iyileştirilmiştir. -Kovuşturma mecburiyeti ilkesi; hukuk devleti ilkesinin fiilen yerleşmesine paralel olarak ve özellikle organize suçlulukla mücadelede dikkate alınarak yumuşatılmalıdır. Yeni CMK bu talebimizi de belli ölçüde karşılamış ve m.l71'de savcıya kamu davasını açmada takdir yetkisi tanımıştır. Şimdi bunun kapsamının genişletilmesi düşünülmektedir, ki son derece isabetlidir. -İkrar eden sanığa bazı olanaklar tanınmalıdır. Bu maksatla yeni CMK m.253 ve devamı maddelerde uzlaşma düzenlenmiştir. Uzlaşma ülkemizde bir türlü çalıştırılamamıştır. Bunun en önemli sebebinin "uzlaştırmanın" işten sayılmamasının olduğu anlaşılmıştır. Maalesef işin gerçeğinin bu olduğu anlaşılmıştır. Bu kadar basit bir konu hala düzeltilebilmiş değildir. Savcıların terfiinde dikkate alınan iş bitirme kriteri uzlaşma için de olmalıdır. Öte yandan sanığın ikrarına değer veren bir sistem olarak "basit yargılama" usulü getirilmeye çalışılmaktadır. Bu, sulh hakiminin ceza kararnamesine benzeyen ve fakat ondan farklı olarak mağdurun haklarını koruyan önemli bir müessesedir. -Yargıtay'ın yükü azaltılmalıdır. Daire sayısını artırmanın çözüm olmadığı görülmüştür. İstinaf mahkemelerinin kurulması çözüm olarak görülmüştür. İstinaf mahkemeleri, bir son dakika değişikliği olmazsa, nihayet 20 Temmuz 2016 da çalışmaya başlayacaktır. -Tebligat sorunu mutlaka çözülmelidir. Gerçekten uygulamada, çeşitli sebeplerle bazen de kötü niyetle tebligatın yapılmasının engellemek için adres bildirilmemekte veya yanlış adres bildirilmekte veya seyahat vs. gibi sebeplerle bildirilen adreste bulunulmamakta veya adres değişiklikleri bildirilmemektedir. Oysa CMK m.lOö'ya göre, salıverilmeden önce şüpheli veya sanık, yetkili yargı merciine veya tutukevinin müdürüne adresini ve varsa telefon numarasını bildirmekle yükümlüdür. Şüpheli veya sanığa soruşturmanın veya kovuşturmanın sona erdirileceği tarihe kadar, yeniden beyanda bulunmak suretiyle veya iadeli taahhütlü mektupla önceden verdiği adreslerdeki her türlü değişiklikleri bildirmesi ihtar olunur; ayrıca, ihtara uygun hareket etmediğinde, önceden bildirdiği adrese tebligatın yapılacağı bildirilir. Bu ihtarların yapıldığını belirten ve yeni adresleri içeren tutanak veya tutukevi müdürünün düzenleyeceği belgenin aslı veya örneği yargı merciine gönderilir. CMK m.235'e göre, mağdur, şikayetçi veya vekilinin, dilekçelerinde veya tutanağa geçirilmiş olan beyanlarında belirttikleri adresleri tebligata esas alınır, bu adrese yapılan tebligata rağmen gelmeyen kimseye yeniden tebligat yapılmaz. CMK m.247'e göre, Hakkındaki kovuşturmanın sonuçsuz kalmasını sağlamak amacıyla yurt içinde saklanan veya yabancı ülkede bulunan ve bu nedenle mahkeme tarafından kendisine ulaşılamayan kişiye kaçak denir. Hakkında, 248'inci maddenin ikinci fıkrasında belirtilen suçlardan dolayı kovuşturma başlatılmış olan sanığın, yetkili mahkemece usulüne göre yapılan tebligata uymamasından dolayı verilen zorla getirilme kararı da yerine getirilemez ise, mahkeme; a) Çağrının bir gazete ile sanığın bilinen konutunun kapısına asılmak suretiyle ilanına karar verir; yapılacak ilanlarda, onbeş gün içinde gelmediği takdirde 248'nci maddede gösterilen tedbirlere hükmedilebileceğini ayrıca açıklar, b) Bu işlemlerin yerine getirildiğinin bir tutanak ile saptanmasından itibaren onbeş gün içinde başvurmayan sanığın kaçak olduğuna karar verir. Tebligat Kanununun 35'inci maddesine göre; kendisine veya adresine kanunda gösterdiği usullere göre tebliğ yapılmış olan kimse, adresini değiştirirse, yenisini hemen tebliği yaptırmış olan kaza merciine bildirmeye mecburdur. Bu takdirde bundan sonraki tebliğler bildirilen yeni adrese yapılır. Adresini değiştiren kimse yenisini bildirmediği ve adres kayıt sisteminde yerleşim yeri adresi de tespit edilemediği takdirde, tebliğ olunacak evrakın bir nüshası eski adrese ait binanın kapısına asılır ve asılma tarihi, tebliğ tarihi sayılır. Bundan sonra eski adrese çıkarılan tebliğler muhataba yapılmış sayılır. Tebligat Kanunu'nun birinci maddesine göre, bu kanuna göre yapılacak olan tebligatlar PTT tarafından yapılır. Aslında tebligat açısından akut bir yasal sıkıntı bulunmamaktadır. Ancak, ileride bir kanun değişikliği yapılacaksa Tebligat Kanunu ele alınarak en başta tebligatta PTT tekeli kaldırılmalıdır. Bu işlem kargo şirketleriyle de yapılabilmelidir. Uygulamadaki sorunları azaltmak için bazı tedbirler alınabilir: -Bu işlemi yapmakla görevli kişiler, başsavcılıkça veya mahkeme başkanlığınca uyanlarak adreslerin sağlıklı bir şekilde alınması sağlanmalıdır. Ad-ressiz dilekçeler kesinlikle kabul edilmemelidir. Hele yakalanmış olup da salıverilmesi icap eden kişilerde bu işlem çok daha titiz bir şekilde yapılmalıdır. Mümkünse, kendisine ulaşılamaması halinde neler yapılabileceği, örneğin kaçaklara ilişkin işlemlere tabi tutulabileceği de anlatılmalıdır. -Avukatların adresleri, telefon numaralan, varsa sair iletişim vasıtalarının kaydı mutlaka sağlanmalıdır. -Başlıksız, adressiz avukat dilekçeleri kesinlikle kabul edilmemelidir. -Amaçları muhakemeyi sonuçsuz bıraktırmak olan kötü niyetli kişilere karşı CMK m.247 kullanılmalı; bu maddeye göre bir müdafi tayin edilerek tebligatlar ona yapılmalıdır. Savcılığın, tüm çabalarına rağmen ulaşamadığı kişiler hakkında, diğer tüm deliller toplanmış ve CMK m. 170'in tüm koşulları yerine getirilmiş olmak şartıyla, kaçak olduğu için kendisine ulaşılamayan kişi hakkında iddianame düzenlenebilmeli ve m.247'nin gereği yapılabilmelidir. -Önemli işlerde tebligat kolluk marifetiyle de yapılmalıdır. Bu işlem "adli değildir" gerekçesi ile kolluğun tebligatta görev almaması kabul edilemez. Bu işlem o kadar adlidir ki, yapılamadığında ceza muhakemesi de yapılamamakta veya çok ciddi sorunlar ortaya çıkmaktadır. Tebligat sorunu UYAP da devreye sokularak büyük ölçüde halledilmiştir. Bu çok önemli bir gelişmedir. Zira tebligat sorunu eski şekliyle devam etseydi, istinaf mahkemeleri de büyük zorluk yaşayacak ve belki de daha en başında iş yükü kabusu yaşayacaktı. Hemen belirtelim ki, yargının yükünün hafifletilmesi amacıyla alınabilecek tedbirler, savunma hakkının sınırlanması sonucuna yol açmamalıdır [6] <BR>. Yeni CMK, bunu yaparken savunma hakkını kısmamış; aksine bu hakkı en geniş bir şekilde gözetmeye çalışmış ve tarihimizde görülmedik ölçüde geliştirip genişletmiştir. 4} Aleniyet Aleniyet, yargılama tehlikeli kişilerle ilgili de olsa açık duruşma yapılmasını emreden evrensel bir ilkedir. Yeni CMK bu ilkeyi esaslı surette güvence altına almıştır (CMK m. 182 vd.). 5) Denetim Denetim, adil yargılamanın beşinci unsurunu oluşturmaktadır. Bu, Avrupa İnsan Hakları Sözleşmesi'nin 7 No.lu Ek Protokolü'nün ikinci maddesi ile teminat altına alınmıştır: Yeni CMK, denetimi olanaklı kılmak amacıyla GEREKÇE konusunu, hiçbir yanlış anlamaya meydan vermeyecek bir şekilde düzenlemiştir. Buna göre, MADDE 34.-(1) Hakim ve mahkemelerin her türlü karart, karşı oy dahil, gerekçeli olarak yazılır. Gerekçenin yazımında 230'uncu madde göz önünde bulundurulur. Kararların örneklerinde karşı oylar da gösterilir. (2) Kararlarda, başvurulabilecek kanun yolu, süresi, mercii ve şekilleri belirtilir. MADDE 230.-(1) Mahkumiyet hükmünün gerekçesinde aşağıdaki hususlar gösterilir: a) İddia ve savunmada ileri sürülen görüşler. b) Delillerin tartışılması ve değerlendirilmesi, hükme esas alınan ve reddedilen delillerin belirtilmesi; bu kapsamda dosya içerisinde bulunan ve hukuka aykırı yöntemlerle elde edilen delillerin ayrıca ve açıkça gösterilmesi... MADDE 101.-(1) Soruşturma evresinde şüphelinin tutuklanmasına Cumhuriyet savcısının istemi üzerine sulh ceza hakimi tarafından, kovuşturma evresinde sanığın tutuklanmasına Cumhuriyet savcısının istemi üzerine veya re'sen mahkemece karar verilir. Bu istemlerde mutlaka gerekçe gösterilir ve adli kontrol uygulamasının yetersiz kalacağını belirten hukuki ve fiili nedenlere yer verilir. (2) Tutuklamaya, tutuklamanın devamına veya bu husustaki bir tahliye isteminin reddine ilişkin kararlarda; a) Kuvvetli suç şüphesini, b) Tutuklama nedenlerinin varlığını, c) Tutuklama tedbirinin ölçülü olduğunu, gösteren deliller somut olgularla gerekçelendirilerek açıkça gösterilir. Kararın içeriği şüpheli veya sanığa sözlü olarak bildirilir, ayrıca bir örneği yazılmak suretiyle kendilerine verilir ve bu husus kararda belirtilir. MADDE 102.-(1) Ağır ceza mahkemesinin görevine girmeyen işlerde tutukluluk süresi en çok bir yıldır. Ancak bu süre, zorunlu hallerde gerekçeleri gösterilerek altı ay daha uzatılabilir. (2) Ağır ceza mahkemesinin görevine giren işlerde, tutukluluk süresi en çok iki yıldır. Bu süre, zorunlu hallerde, gerekçesi gösterilerek uzatılabilir; uzatma süresi toplam üç yılı geçemez. MADDE 221.-(1) Duruşma tutanağında; istemler, reddi halinde gerekçesi... yer alır. Avrupa İnsan Hakları Mahkemesi, tutuklama kararlarının gerekçeli olması gerektiğini vurgulamaktadır; tıpkı yeni CMK gibi. Ne var ki uygulamada bazı hakimler, sözüm ona "ihsası rey" olur iddiası ile tutuklama kararlarına gerekçe yazmadıklarını iddia etmektedirler. Eğer gerekçe ihsası rey ise, tutuklama işleminin kendisi ondan daha koyu bir ihsası reydir. Daha işin başında kişiyi mahkûm etmek demektir. Bu kabul edilmez durumun CMK ile ne alakası vardır? Yeni CMK, adil yargılama için sağlam bir kaide oluşturmaktadır. Bu kesindir. Ne var ki uygulama aynı kesinlikte söyleyelim ki, eskisinden çok farklı değildir. Hala yeni CMK yokmuş gibi işlem yapıldığı olmaktadır. Örneğin Adalet Bakanlığı Ceza ve Tevkif Evleri Genel Müdürlüğü'nün 30.11.2015 tarihli istatistiklerine göre, bugün ceza infaz kurumlarında 176.000 civarında hükümlü ve tutuklu vardır. Bunların % 15 'ini maalesef tutuklular oluşturmaktadır [7] <BR>. Ne var ki bu bilgiler gerçeği tam olarak yansıtmamaktadır. Zira mahkûmiyet kararı ile birlikte verilen tutuklama kararları bu sayının içinde değildir. Bunlar eklendiğinde oran daha vahim noktalara ulaşmaktadır. Oysa Avrupa'da infaz kurumlarında bulunan tutukluların oranı ortalama %5 'tir. 6) Silahların Eşitliği Silahların eşitliği, şüpheli veya sanığın savunma için gerekli zaman ve kolaylıklara sahip olması; yargılamada savunma hakkının kısılmaması; şüpheli veya sanığa tanınan hakların hiçbir engelleme ve zorlaştırma olmadan kullanılabilmesi demektir. İspat, iddia makamına ait bir iştir; şüphe, ancak sanık lehine kullanılabilir. Masumluk karinesi korunmalıdır. Anayasa Mahkemesi, 15.10.2014 tarihinde verdiği ve 17.12.2014 tarihinde Resmi Gazete'de yayımlanan Oğuz Tatış ve Diğerleri kararında, sanıkların aleyhine olan Cumhuriyet Savcısına ait görüşün itirazı inceleyen mahkeme tarafından sanıklara tebliğ edilmemesini "silahların eşitliği" ilkesinin ihlali olarak kabul etmiş ve Anayasa m.36'da düzenlenen adil yargılanma haklarının ihlal edildiğine karar vermiştir [8] <BR>. Yeni CMK m.l60/'ye göre, Cumhuriyet savcısı, maddi gerçeğin araştırılması ve adil bir yargılamanın yapılabilmesi için, emrindeki adli kolluk görevlileri marifetiyle, şüphelinin lehine ve aleyhine olan delilleri toplayarak muhafaza altına almakla ve şüphelinin haklarını korumakla yükümlüdür. CMK m. 170/5'e göre ise, iddianamenin sonuç kısmında, şüphelinin sadece aleyhine olan hususlar değil, lehine olan hususlar da ileri sürülür. Yeni CMK bu ve buna benzer önemli düzenlemelerin yanında, adil yargılamayı garanti etmek amacıyla savunmayı gerçekten çok esaslı bir şekilde pekiştirmiştir. Bunu iki örnekle açıklamak mümkündür. 1) Mecburi müdafi sistemi [9] <BR>, 2) delil yasakları [10] <BR>. Yeni CMK, AİHM içtihatlarına uygun olarak mecburi müdafi sistemini kurmuştur (CMK m. 150/3). AİHM mecburi müdafi atanması için iki koşul arıyor (Benham/Birleşik Krallık [11] <BR>; Artico/İtalya [12] <BR>): 1) Kişinin ekonomik durumu (Burada Avrupa standardı aranacağından ölçü ülke standardının üstünde olacaktır; ayrıca Türkiye'de milli gelirin %80'ine %20'nin sahip olduğu dikkate alındığında milli gelirin sadece %20 sine sahip olan %80'lik kitlenin mecburi müdafi ihtiyacı içinde olduğu görülür); 2) Bu koşulda üç alt koşuldan oluşuyor: A) İşin karmaşıklığı (AİHM'e göre İngiltere'de baş vergisi karmaşık bir iştir), B) Özgürlüğü kısan bir işlemin yapılması (örneğin yakalama, tutuklama, zorla getirme, zorlama hapsi gibi), C) Yaptırımın ağırlığı (örneğin Alman Yüksek Eyalet Mahkemeleri'ne göre burada sınır bir yıl hapis cezasıdır; bizde ise alt sınırı 5 yıl hapis cezasını gerektiren suçlardır). Temiz delillerle, hak ihlallerine yol açmadan elde edilen delillerle maddi gerçeğe ulaşmak anlamına gelen DELİL YASAKLARI, CMK'da oya gibi işlenmiştir. Bu yapılırken, tanıklıktan çekinme hakkı gibi eski delil yasaklarının geliştirilerek muhafaza edilmesinin yanında çok sayıda yeni delil yasakları ihdas edilmiştir. Gerçekten; 1) Hemen hemen her koruma tedbiri, ki bunlar aynı zamanda delil elde etme araçlarıdır, hukuka aykırı olması halinde, bu suretle elde edilen delillerin ceza muhakemesinde kullanılamayacağı hüküm altına alınmıştır (Örneğin, CMKm.75 vd, 135 vd.) 2) Adli Kolluk Yönetmeliği'nin 6'ncı maddesine göre, kolluk bir delilin kanuna aykırı elde edildiğini saptarsa tutanağa geçirecektir; 3) CMK m. 160/2 ye göre savcı şüphelinin lehine olan delilleri de toplayacak, şüphelinin haklarını koruyacaktır. Uygulamada bu kurala uyulma-maktadır. 4) CMK m,170/3,j ve 4'e göre, savcı iddianamesinde sanığın lehine olan hususları gösterecektir. Delil yasakları sanığın lehinedir. Ne var ki, uygulamada buna da uyulduğunu göremiyoruz. 5) CMK m.206/2,a'ya göre, kanuna aykırı elde edilen bir delil ikame edilmişse, derhal reddedilecektir. 6) CMK m.230/l,b'ye göre, kanuna aykırı elde edilen deliller hükmün gerekçesinde ayrıca ve açıkça gösterilecektir. 7) CMK m.289/l,i ye göre, kanuna aykırı elde edilen delile dayanan hüküm mutlaka bozulacaktır. Bitmedi! CMK m.217/2 ye göre, yüklenen suç hukuka uygun elde edilen delillerle ispatlanacaktır. Bu düzenleme eski CMK m.254/2 nin yeni şeklidir. Eski düzenlemede, SORUŞTURMA VE KOVUŞTURMA ORGANLARINCA HUKUKA AYKIRI SURETTE ELDE EDİLEN DELİLLER HÜKME ESAS ALINAMAZ, deniliyordu. Yenisine göre ise; 1) Yalnızca soruşturma ve kovuşturma organı değil, özel kişiler dahil, kim olursa olsun delili hukuka uygun elde edecektir. 2) Hukuka aykırı delil sadece hükme değil hiçbir ceza muhakemesi işlemine esas alınamayacaktır. Nihayet Anayasanın 38'inci maddesine 2001 yılında eklenen 6'ncı fıkraya göre, kanuna aykırı elde edilen bulgular delil sayılmaz. Yargıtay 20'nci Ceza Dairesi'nin 22.02.2016 tarihli çok yeni bir kararında da, yapılan arama ve bunun sonucu elde edilen delillerin hukuka aykırı olmasının Anayasa'nın 38/6, CMK 206/2-a, 217/2 ve 230/1-b maddelerine aykırılık oluşturup hükme esas alınamayacağı açıkça belirtilmiştir [13] <BR>. Yine Yargıtay 21'inci Ceza Dairesi'nin 18.02.2016 tarihli kararında, CMK m.217'ye göre suçun "hukuka uygun" delillerle ispat edilebileceği belirtilerek, hukuka aykırı yöntemlerle elde edilen delillerin "Türk Ceza Yargılaması Hukuku Sistemi 'nde dikkate alınamayacağı" ifade edilmiştir [14] <BR>. AİHM'in DELİL YASAKLARI KRİTERLERİ: [15] <BR> 1) Sözleşme ile birlikte milli hukuk da ihlal edildi mi? 2) Sözleşmedeki hak iyi niyetle mi ihlal edildi (kasıtlı, hatta kaba taksir düzeyindeki ihlaller iyi niyetli sayılmaz; mazur görülebilecek nitelikte olup kaza ve tesadüfe yaklaşan taksir iyi niyetli sayılabilir); 3) Tuzağa düşürme var mı? Varsa olmaz! 4) Tahrik var mı? Varsa olmaz! Kışkırtıcı ajan yasaktır. 5) Kanun dışı delil tek delil mi? Başkalarıyla destekleniyor ve/veya hüküm için ona ihtiyaç duyulmuyorsa olur. 6) İşkence var mı? İşkence ile elde edilen delil hiçbir zaman kullanılamaz. AİHM, delil yasaklarını adil yargılamanın parçası saymaktadır. Delillerin toplanma şekli de dahil olmak üzere yargılamanın bütününün adil olup olmadığına bakmak gerekir (Khan-Birleşik Krallık [16] <BR>ve Schenk-İsviçre [17] <BR>kararları). II. ESKİ CMK m.156 ADİL YARGILAMA İÇİN KALDIRILMIŞTIR Bu maddenin kaldırılmasının temel nedeni, adil yargılama ilkesini soruşturma evresine yayan Avrupa İnsan Haklan Mahkemesi kararlarıdır (Deweer/Belçika [18] <BR>; Funke/Fransa [19] <BR>). Bunun yanında 1985 yılında sorgu hakimliği kaldırılınca, hazırlık soruşturmasında tek hukukçu olarak savcı kalmıştır. Bu durumda, bu tek hukukçuyu güçlü kılmak gerekiyordu ki adil yargılama ilkesi soruşturma evresinde de uygulanabilsin. Eski CMK döneminde Cumhuriyet Savcısının konumu kabul edilebilir durumda değildi. Çeşitli sebeplerle, delilleri toplama işini kolluğa, değerlendirme işini de mahkemeye bırakmış; kendisi neredeyse havale memuru haline gelmişti. Hazırlık soruşturmasında tek başına kalan kolluk, çoğunlukla çok iyi niyetlerle, bazı hatalı kararlar almış, hatalı uygulamalar yapmıştı. Bu suretle sürekli suçlanan bir kurum haline gelmişti. Fazla yetki kullanmak fazla sorumluluğu beraberinde getirmişti. Bu sıkıntıyı çözmenin yolu savcı ile kolluğu buluşturmaktı. Yeni CMK, bu nedenle ve soruşturma evresinin tek hukukçusu olması sebebiyle savcı merkezli olarak hazırlanmıştır. Kararlan, hukuk bilgisi ile donatılmış olan savcı alacak, kolluk ise uygulayacaktır. Tabir-i caiz ise, iki kurum etle tırnak gibi çalışacaktır. Böyle bir uygulama kolluğu rahatlatacak; sorumluluktan, özellikle de insan hakları ihlalleri suçlamalanndan ve tazminat ödemekten kurtaracaktır. Yeni CMK savcı merkezli hazırlanırken kolluğun eli kolu bağlanmış, yetkileri elinden alınmış değildir. Getirilen külfet, eğer bu bir külfet ise, bir ceza muhakemesi işlemi yaparken savcıya haber vermesinden, her işlemi onun bilgisi dahilinde yapmasından ibarettir (CMK m. 161). Peki eski CMK m.156 kaldırılınca bir boşluk ortaya çıkmış mıdır? Bir suçla karşılaşan polis, savcıya ulaşamıyorsa veya ulaşmaya çalışması halinde iş işten geçmiş olacaksa ne yapacaktır? [20] <BR> Yeni CMK da buna ilişkin düzenlemeler bulunmaktadır. Örneğin, CMK m.90/4 e göre, kolluk, yakalandığı sırada şüphelinin; 1. KAÇMASINI 2. KENDİSİNE VEYA BAŞKASINA ZARAR VERMESİNİ Önleyecek tedbirleri alır. CMK m. 161/2 ye göre de, adli kolluk görevlileri: 1. ELKOYDUKLARI OLAYLARI 2. YAKALANAN KİŞİLERİ 3. UYGULANAN TEDBİRLERİ C.Savcısına bildirir. Bütün bu işlemler adli kolluğun kendi inisiyatifiyle yapacağı işlemlerdir. Görüldüğü gibi, yeni CMK, eski CMK m,156'nın kaldırılmasının sakınca yaratmasına izin vermemektedir. Burada önemli olan, savcının gecikmeksizin haberdar edilmesidir. SONUÇ Türkiye'nin yeni ceza yasaları, adil bir yargılama yapılabilmesi; insan hakları ihlallerinin önlenmesi ve bu amaçla, sanıktan delile değil, delilden sanığa gidilebilmesi ve bilhassa özgürlük içinde güvenlik ilkesinin gerçekleştirilebilmesi için özenle kaleme alınmıştır. CMK savcı merkezlidir. O, bir hukuk adamı olarak, CMK m. 160/2 de yer alan yeni görev tanımına göre adli kollukla omuz omuza adil yargılamanın peşinde koşacak, şüphelinin haklarını koruyacak, onun aleyhine ve lehine olan tüm delilleri de toplayacak; tamamen temiz, hukuka uygun delillere dayandıracağı iddianamesinde şüphelinin lehine olan hususları da gösterecektir. Ne var ki uygulamada bu yasa hükümleri uygulanmamaktadır. Bazı savcılar CMK m. 160/2 ye uygun davranmamaktadır. İddianamelerde, sanığın lehine olan hususlar gösterilmemektedir. Şüphelinin lehine olan deliller toplanmamak-tadır. İşlerin çoğu, eskiden olduğu gibi kolluğa havale edilmektedir. Bunun sebebi olarak, savcı sayısındaki yetersizlik ve başkaca alt yapı sorunları gösterilmektedir. Oysa suçların aydınlatılmasının, özgürlük içinde sağlanması amacıyla CMK'da yapılan öyle düzenlemeler vardır ki, bunların uygulanmasının alt yapı sorunları ile uzaktan yakından alakası yoktur. Örneğin CMK'da tutuklamanın özgürlükçü bir anlayışla yeniden düzenlenmiş olmasına, sadece adli para cezası veya hapis cezasının üst sınırı iki yıldan fazla olmayan suçlarda tutuklama yasağı getirilmiş, katalog yapılarak ilgililerin dikkati çekilmiş ve nihayet adli kontrol öngörülerek tutuklamaya alternatif getirilmiş olmasına karşın hala Türkiye'nin en büyük sorunlarından biridir. Eski alışkanlıklar sürmekte ve ölçüsüz tutuklamalar yapılmaktadır. Bugün tutuk ve cezaevlerinde bulunanların, Adalet Bakanlığınca yapılan yeni hesaplamaya göre, ki bu hesabın içinde hükmen tutuklular yoktur, %15'i tutukludur. İddianamenin iadesi de para-pul, alt yapı gerektirmeyen bir mesele değildir. Ancak bazı uygulama organları bu önemli müesseseyi yaralamıştır. Örnekleri çoğaltmak mümkündür. 11 yıla yaklaşan CMK uygulaması bir gerçeği ortaya çıkarmıştır. Yasada değil kafada devrim gerçekleştirilmedikçe halkımız layık olduğu bir sisteme kavuşamayacaktır. Dileriz, adil yargıya olan özlem, gelecek nesiller için de özlem olmaya devam etmez. KAYNAKÇA FRISTER, Helmut; Die Einschraenkung von Verteidigungsrechten im Bundesratsentwurf eines "Zweiten Gesetzes zur Entlastung der Rechtspflege", StV (Strafverteidiger), 1997. GÖLCÜKLÜ, Feyyaz; Avrupa İnsan Hakları Sözleşmesi'ne Göre Doğru Yargılama, Ankara Üniversitesi Sosyal Bilimler Fakültesi İnsan Haklan Merkezi Yayınları, 1995. -ÖZTÜRK, Bahri, Durmuş TEZCAN, Mustafa Ruhan ERDEM, Özge SIRMA, Yasemin F. SAYGİLAR KIRIT, Özdem ÖZAYDIN, Esra ALAN AKÇAN, Efser ERDEN; Nazari ve Uygulamalı Ceza Muhakemesi Hukuku, Ankara, Seçkin, 2015. -TEZCAN Durmuş, Mustafa Ruhan ERDEM, Oğuz SANCAKDAR; Avrupa İnsan Hakları Sözleşmesi Işığında Türkiye'nin İnsan Hakları Sorunu, Seçkin, Ankara, 2002. WARKING, Vera; Strafprozessuale Beweisverbote in der Rechtsprechung des Europaischen Gerichtshofs für Menschenrechte und ihre Auswirkungen auf das deutsche Recht, Frankfurt am Main u.a., Peter Lang, 2008. Çevrimiçi Kaynaklar ve Kararlar http://www.cte.adalet.gov.tr/ <BR>-http://hudoc.echr.coe.int/eng?i=001-58301 <BR>-http://hudoc.echr.coe.int/eng?i=001-160409 -http://hudoc.echr,coe.int/eng?i=001-57990 -http://hudoc.echr.coe.int/eng?i=001-57424 <BR>-http://hudoc.echr.coe.int/eng?i=001-58841 <BR> -http://hudoc.echr.coe.int/eng?i=001-57572 <BR>-http://hudoc.echr.coe.int/eng?i=001-57469 <BR>-http://hudoc.echr.coe.int/eng?i=001-57809 <BR>http://www.kararlaryeni.anayasa.gov.tr/BireyselKarar/Content/f666dcl2-dda5-4dle-920f-603a4df02b25? higllightText=savunma%20hakk%C4%Bl&wordsOnly=False http://www.kararlaryeni.anayasa.gov.tr/BireyselKarar/Content/dl3d9ac1-67ba-4cf3-8df9-a72ecc38acf0? higllightText=adil%20yarg%C4%Bllanma&wordsOnly=False [1] <BR>AİHM'in <BR>12.05.1999 <BR>tarihli <BR>Ledonne <BR>italya'ya <BR>Karşı <BR>Kararı'nın <BR>ingilizce <BR>tam <BR>metni <BR>için <BR>bkz. <BR>http://hudoc.echr.coe.int/eng? <BR>i=001-58301 <BR>. <BR> [2] <BR>Bedreddin Aka Kararı'nın tam metni için bkz. http://www.kararlaryeni.anayasa.gov.tr/BireyselKarar/Content/d13d9ac1-67ba4cf3-8df9-a72ecc38acf0?higllightText=adil%20yarg %C4%B1lanma&wordsOnly=False. [3] <BR>Feyyaz GÖLCÜKLÜ, Avrupa insan Hakları Sözleşmesi'ne Göre Doğru Yargılama (Ankara Üniversitesi Sosyal Bilimler Fakültesi insan Hakları Merkezi Yayınları, 1995) s.25 vd. [4] <BR>Durmuş TEZCAN/ Mustafa Ruhan ERDEM/ Oğuz SANCAKDAR, Avrupa İnsan Hakları Sözleşmesi Işığında Türkiye'nin insan Hakları Sorunu (Seçkin: Ankara, 2002) s.249 vd. [5] <BR>AİHM'in Gurban Türkiye'ye Karşı Kararı'nın Türkçe tam metni için bkz.http://hudoc.echr.coe.int/eng?i=001-160409. [6] <BR>Bu konuda bkz. Helmut FRISTER, Die Einschraenkung von Verteidigungsrechten im Bundesratsentwurf eines "Zweiten Gesetzes zur Entlastung der Rechtspflege", StV (Strafverteidiger) 1997, s.150 vd. [7] <BR>Hükümlü ve tutuklu sayılarının yıllara göre dağılımına ilişkin istatistikler için bkz. http://www.cte.adalet.gov.tr/ <BR>. [8] <BR>Oğuz Tatış ve Diğerleri Kararı'nın tam metni için bkz. http://www.kararlaryeni.anayasa.gov.tr/BireyselKarar/Content/f666dc12-dda5-4d1e-920f-603a4df02b25? higllightText=savunma%20hakk%C4%B1&wordsOnly=False. [9] <BR>Bahri ÖZTÜRK, Durmuş TEZCAN, Mustafa Ruhan ERDEM, Özge SIRMA, Yasemin F. SAYGILAR KIRIT, ÖzdemÖZAYDIN, Esra ALAN AKÇAN, Efser ERDEN, Nazari ve Uygulamalı Ceza Muhakemesi Hukuku (Ankara: Seçkin, 2015) s.250 vd. [10] <BR>ÖZTÜRK ve Diğerleri, s.394 vd. [11] <BR>Benham Birleşik Krallık'a Karşı kararının ingilizce tam metni için bkz. http://hudoc.echr.coe.int/eng?i=001-57990 <BR>. [12] <BR>Artico İtalya'ya Karşı kararının İngilizce tam metni için bkz. http://hudoc.echr.coe.int/eng?i=001-57424. [13] <BR>Yargıtay 20. CD, T: 22.02.2015, E: 2015/15520, K: 2016/985. [14] <BR>Yargıtay 21. CD, T: 18.02.2015, E: 2015/5279, K: 2016/1485. [15] <BR>15 Vera WARKING, Strafprozessuale Beweisverbote in der Rechtsprechung des Europaischen Gerichtshofs für Menschenrechte und ihre Auswirkungen auf das deutsche Recht (Frankfurt am Main u.a.: Peter Lang, 2008) s.9 vd. [16] <BR>Khan Birleşik Krallık'a Karşı kararının İngilizce tam metni için bkz. http://hudoc.echr.coe.int/eng?i=001-58841. [17] <BR>Schenk isviçre'ye Karşı kararının İngilizce tam metni için bkz. http://hudoc.echr.coe.int/eng?i=001-57572. [18] <BR>Dewveer Belçika'ya Karşı kararının ingilizce tam metni için bkz. http://hudoc.echr.coe.int/eng?i=001-57469. [19] <BR>Funke Fransa'ya Karşı kararının ingilizce tam metni için bkz. http://hudoc.echr.coe.int/eng?i=001-57809. [20] <BR>ÖZTÜRK ve Diğerleri, s.220 -221 vd. Kazancı Elektronik ve Basılı Yay. A.Ş.ne ait Kazancı Hukuk Otomasyon veritabanından alınmıştır. © Tüm Hakları Saklıdır. 