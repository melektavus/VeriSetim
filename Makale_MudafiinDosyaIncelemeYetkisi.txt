MÜDAFİİN DOSYA İNCELEME YETKİSİ Yazarın Adı : MEHMET EMİN ALŞAHİN,ARŞ. GÖR. Marmara Üniversitesi Hukuk Fakültesi Ceza ve Ceza Usul Hukuku Anabilim Dalı Öğretim Elemanı Belge Türü : Makale Eserin Konusu : CEZA VE CEZA USUL HUKUKU GİRİŞ Şüpheli veya sanığa, soruşturma ve kovuşturmanın her aşamasında bir veya birden fazla müdafiin hukuki yardımından yararlanma hakkı tanınmıştır (CMK. m.149). Müdafiin en iyi şekilde hukuki yardımda bulunabilmesi için, şüpheli veya sanık hakkında ileri sürülen suçlamayı ve bu konudaki bütün delilleri bilmesi gerekir. Bu ise soruşturma (kolluk ve savcılık) ve kovuşturma aşamasında şüpheli veya sanığın lehinde veya aleyhinde toplanmış olan delillerin yer aldığı dosyanın incelenmesi ile mümkündür. Müdafiin dosya inceleme yetkisi 5271 sayılı Ceza Muhakemesi Kanununun birinci kitabının "savunma" başlıklı altıncı kısmının "Müdafi Seçimi, Görevlendirilmesi, Görev ve Yetkileri"nin düzenlendiği birinci bölümün 153. maddesinde yer almaktadır. Maddenin birinci fıkrasında müdafiin soruşturma evresinde dosyayı inceleyebileceği ve istediği belgelerin bir örneğini harçsız olarak alabileceği belirtilmiştir. İkinci fıkrada müdafiin soruşturma evresindeki dosya inceleme ve örnek alma yetkisine bir istisna getirilmiştir. Buna göre müdafiin dosya inceleme yetkisi "soruşturmanın amacını tehlikeye düşürebilecekse", Cumhuriyet savcısının istemi üzerine, sulh ceza hakiminin vereceği karar ile kısıtlanabilir. Üçüncü fıkra, istisnanın istisnası niteliğini taşımaktadır. Buna göre, yakalanan kişinin veya şüphelinin ifadesini içeren tutanak ile bilirkişi raporları ve bu kişilerin hazır bulunmaya yetkili oldukları adli işlemlere ilişkin tutanakları müdafiin inceleme yetkisi hiçbir şekilde kısıtlanamaz. Dördüncü fıkrada müdafie kovuşturma evresinde tanınmış olan dosya inceleme yetkisi belirtilmiştir. Son fıkrada ise, suçtan zarar görenin vekilinin de dosyayı inceleyebileceği ve dosyadan örnek alabileceğine ilişkin yeni bir hüküm yer almaktadır. Müdafiin dosya inceleme yetkisi 5271 sayılı Ceza Muhakemesi Kanununun <BR>153. maddesinin yanında, Avukatlık Kanununun <BR>46., Yakalama, Gözaltına Alma ve İfade Alma Yönetmeliği <BR>[1]'nin 22., Cumhuriyet Başsavcılıkları ile Adli Yargı İlk Derece Ceza Mahkemeleri Kalem Hizmetlerinin Yürütülmesine Dair Yönetmeliğin <BR>[2] <BR>(Kalem Yönetmeliği) 45. maddelerinde de düzenlenmiştir. Aşağıda ilgili mevzuat ışığında, müdafiin dosya inceleme yetkisine değinilecektir. 1-SORUŞTURMA EVRESİNDE DOSYA İNCELEME YETKİSİ Müdafiin dosya inceleme yetkisi, soruşturma ve kovuşturma evresinde farklılık arzeder [3]. Müdafiin kovuşturma evresinde dava dosyasını inceleme yetkisinde herhangi bir sınırlamaya gidilmemiştir. Duruşmanın açıklığı ilkesi gereğince müdafi kovuşturma evresinde dava dosyasını serbestçe inceleyebilir. Buna karşılık müdafiin soruşturma evresinde dosya inceleme yetkisi kural olarak serbest olmakla birlikte, bu yetki bir takım sınırlamalara tabi tutulabilir. CMK.'da müdafiin dosya inceleme yetkisine sahip olduğu açıkça belirtilmiş olmasına rağmen, şüphelinin veya sanığın böyle bir yetkiye sahip olup olmadığı konusunda kanunda bir açıklık bulunmamaktadır. Bu nedenle bu durum doktrinde farklı şekillerde yorumlanmıştır. Bir görüşe göre dosya inceleme yetkisi sadece müdafie tanınmış, bunun yanında şüpheli veya sanığa tanınmamıştır[4]. Bu durumda şüphelinin veya sanığın kendi dosyasını incelemesi kabul edilemez. Bunun nedeni dosya içeriğinin bu kişiler tarafından bozulması, önemli bazı belge ve delillerin yok edilmesi tehlikesinin bulunmasıdır [5]. Kanunun bu yetkiyi sadece müdafie tanıması onun meslek kurallarına bağlı olması ve dosyayı tahrif etmesinin düşünülmeyeceğinden kaynaklanmaktadır. Hatta sanığın avukat olması durumunda bile dosyayı incelemesi mümkün değildir[6]. Diğer bir görüşe göre ise kanunda açıklık bulunmaması sanığın kendi dosyasını incelemekten yasaklandığı anlamına gelmemektedir[7]. Kanımızca CMK.'da mecburi müdafilik sistemi kabul edilmediğinden, müdafii bulunmayan şüphelinin veya sanığın dosyayı inceleyebilmesinin engellenmesi savunma hakkını kısıtlayıcı niteliktedir. CMK.'nın <BR>150. maddesinin 2. ve 3. fıkralarına göre kendisine zorunlu olarak müdafi atananların dışındaki şüpheli veya sanığın dosyayı inceleyebilmelerine imkan tanınmalıdır. Eğer bu kişilerin dosyayı incelemesi soruşturmanın amacını tehlikeye düşürebilecekse, Cumhuriyet savcısının istemi üzerine sulh ceza hakiminin kararıyla bu yetki kısıtlanmalıdır. Şüpheli veya sanığın dosyayı incelemesi kalem görevlilerinin veya kolluktaki dosya için kolluğun gözetiminde yapıldığı takdirde dosya içeriğinin bozulmasının ve delillerin yok edilmesinin önüne geçilmiş olur. a-İncelenecek Dosyanın İçeriği İncelenecek dosyanın içerisine soruşturmaya ilişkin olan her türlü belge girmektedir. CMK.'nın <BR>2 nci maddesinin 1 inci fıkrasının (e) bendine göre, "Kanuna göre yetkili mercilerce suç şüphesinin öğrenilmesinden iddianamenin kabulüne kadar geçen evreye" soruşturma evresi denilir. Buna göre yetkili mercilerin suç şüphesi üzerine olaya ilk elkoyması ile birlikte toplanmış olan leh ve aleyhteki tüm belgeler; ses kayıtları, fotoğraflar, adli sicil kaydı, sicil dosyası, dava ile ilgili daha önceki mahkeme kararları, bilirkişi raporları ve her türlü tutanak soruşturma evresindeki dosyanın konusunu oluşturur [8]. Bu durumda soruşturma evresinin başladığı andan itibaren şüphelinin suçluluğunun veya suçsuzluğunun ispatına yarayan her türlü bilgi, belge ve dokümanın incelenmesi müdafie tanınan bir yetkidir. Bu yetkinin sınırlandırılması savunma hakkına yapılmış bir müdahale kabul edilmelidir [9]. Muhafaza altına alınmış ve davada ispat aracı olarak kullanılacak olan eşya veya belgeler de müdafi tarafından incelenebilir. Duruşma esnasında görüleceği iddiasıyla, müdafiin bu yetkisinin sınırlandırılması mümkün değildir. Bu husus Alman Ceza Usul Kanununun 147/1. maddesinde açıkça belirtilmiştir. Buna göre müdafiin, resmen koruma altına alınmış delilleri inceleme yetkisi mevcuttur [10]. 5271 sayılı CMK.'nın <BR>153. maddesinde de bu hususta bir sınırlamaya gidilmediği için, müdafiin hazırlık evrakındaki bütün belgeleri inceleme yetkisine sahip olduğu kabul edilmelidir. Konuyla ilgili olarak Kalem Yönetmeliğinin <BR>45. maddesinin 3. fıkrasında mağdur veya şikayetçinin vekilinin soruşturma evresinde soruşturma evrakının içeriği ile elkonulan ve muhafazaya alınan eşyayı inceleyebileceği belirtilmiştir. Maddenin ikinci fıkrasında ise müdafiin soruşturma evrakı içeriğini inceleyebileceği belirtilmiş, bunun yanında elkonulan ve muhafaza altına alınan eşyadan bahsedilmemiştir. Kanımızca mağdur ve müşteki vekiline üçüncü fıkrada tanınan bu yetkinin müdafi açısından da geçerli olması savunma hakkının en iyi şekilde yapılabilmesi için zorunludur. b-İncelemenin Serbestliği CMK.'nın <BR>157. maddesinde; "Kanunun başka hüküm koyduğu haller saklı kalmak ve savunma haklarına zarar vermemek koşuluyla soruşturma evresindeki usul işlemleri gizlidir" denilmektedir. Buna göre Türk Hukukunda soruşturma evresi kural olarak gizlidir. Bunun nedeni masumiyet karinesinin ihlal edilmesinin önüne geçebilmektir. CMK.'nın 153. maddesi ile birlikte soruşturma evresinin gizliliği prensibi, müdafi ve suçtan zarar görenin vekili (m.153/5) açısından kural olmaktan çıkıp, istisna haline gelmiştir [11]. Müdafiin savunmasını en iyi şekilde hazırlayabilmesi için dava dosyasının içeriğinden haberdar olması gerekir[12]. Müdafie tanınan bu yetki "isnadı öğrenme hakkı"nın bir uzantısıdır. Bu nedenle bu yetkinin kural olarak hiçbir izne tabi olmaksızın kullanılması gerekir[13]. Müdafiin soruşturma evresinde dosyayı inceleme yetkisi, dosyanın kolluk veya savcılıkta bulunması açısından farklılık arz etmez. Müdafiin kollukta bulunan dosyayı CMK ve Avukatlık Kanunu uyarınca hiçbir izne gerek olmaksızın inceleme yetkisi vardır. Müdafiin dosya inceleme talebi söz konusu olduğunda, kolluk görevlilerinin veya savcının bu talebi geri çevirme yetkisi bulunmamaktadır [14]. Ancak soruşturmanın amacını tehlikeye düşürebilecek bir durum var ise, Cumhuriyet savcısının istemi üzerine ve sadece sulh ceza hakiminin kararıyla müdafiin bu yetkisi kısıtlanabilir. Aksi takdirde müdafii dosyayı serbestçe inceleyebilir. Yakalama, Gözaltına Alma ve İfade Alma Yönetmeliğinin <BR>"müdafiin soruşturma evrakını incelemesi" başlıklı 22. maddesinde ise, müdafiin kollukta bulunan soruşturma dosyasını inceleyebilmesi için yetkili Cumhuriyet savcısının yazılı emrinin bulunması gerektiği belirtilmiştir. Bu hüküm CMK.'nın 153. maddesine açıkça aykırılık oluşturmaktadır [15]. Zira 153/1. maddede müdafiin soruşturma evresindeki dosya içeriğini serbestçe inceleyebileceği belirtilmiştir. CMK.'nın <BR>2/1-(e) maddesinde soruşturmanın, "kanuna göre yetkili mercilerce suç şüphesinin öğrenilmesinden iddianamenin kabulüne kadar geçen evreyi" kapsadığı kabul edilmiştir. Bu durumda müdafiin soruşturma evresinin bir safhası olan kolluktaki dosyayı herhangi bir makamın iznine gerek olmaksızın serbestçe inceleme yetkisi vardır. CMK.'nın 153. maddesindeki düzenleme karşısında ilgili Yönetmelikteki hükmün kanuna aykırı olduğu ve savunma hakkını ihlal ettiği görülmektedir. Normlar hiyerarşisi gereğince yönetmeliğin kanuna aykırı hükümler içermesi düşünülemeyeceği için Yakalama, Gözaltına Alma ve İfade Alma Yönetmeliğinin 22. maddesinin CMK.'nın 153. maddesine uygun hale getirilmesi gerekmektedir. CMK.'nın <BR>153. maddesine göre, müdafi soruşturma evresinde dava dosyasını serbestçe inceleyebilir. Avukatlık Kanununun <BR>46. maddesinin 2. fıkrasına göre, "avukat veya stajer, vekaletname olmaksızın dava ve takip dosyalarını serbestçe inceleyebilir. Bu inceleme isteğinin ilgililerce yerine getirilmesi zorunludur". Buna göre müdafiin dosyayı inceleyebilmesi için vekaletname göstermesi gerekmez. Buna karşılık Kalem Yönetmeliğinin 45. maddesinin 2. fıkrasına göre, müdafi soruşturma evresinde "görevlendirme yazısı veya vekaletname" ibraz ederek soruşturma evrakı içeriğini inceleyebilir. Söz konusu hükme göre müdafiin soruşturma evrakını inceleyebilmesi, görevlendirme yazısı veya vekaletname ibraz etmesi şartına bağlanmıştır. Bu ise CMK.'nın 153. maddesine ve Avukatlık Kanununun 46/2. maddesine açıkça aykırıdır. Yönetmeliğin kanuna aykırılığı söz konusu olamayacağından bu hususun düzeltilmesi gerekmektedir. Bu uygulama avukatların mesleklerini gereğince yerine getirmelerini engellemektedir. Zira bu hüküm müdafiin dava dosyasını görmeden sadece şüphelinin beyanları doğrultusunda iş kabul etmesini zorunlu kılmaktadır. Oysa müdafiin mesleğini icra ederken dava dosyasını en iyi şekilde bilip ona göre işi kabul etmesi mesleğinin gereğidir. Sadece şüphelinin beyanlarına göre dava kabul etmek savunmanın işlevini engelleyici niteliktedir. Bu nedenle dosya inceleyebilmek için müdafiden görevlendirme yazısı veya vekaletname ibraz etmesi istenmemelidir. c-Dosyayı İnceleme Yetkisinin Sınırlandırılması CMK.'nın 153. maddesinin 1. fıkrasına göre müdafi kural olarak soruşturma evresinde dosya içeriğinin tamamını inceleyebilir. Müdafie tanınmış olan bu yetkinin tek istisnası ise maddenin ikinci fıkrasında düzenlenmiştir. Buna göre; "Müdafiin dosya içeriğini incelemesi veya belgelerden örnek alması, soruşturmanın amacını tehlikeye düşürebilecek ise, Cumhuriyet savcısının istemi üzerine, sulh ceza hakiminin kararıyla bu yetkisi kısıtlanabilir". Bu sınırlama müdafiin yalnızca soruşturma evresindeki dosya içeriğini incelemesine veya belgelerden örnek almasına ilişkindir. Müdafiin kovuşturma evresinde dosya inceleme yetkisi herhangi bir kısıtlamaya tabi tutulmamıştır [16]. Müdafiin bu yetkisinin sınırlandırılabilmesi için öncelikle, incelenmesi kısıtlanacak belgenin, yakalanan kişinin veya şüphelinin ifadesini içeren tutanak ile bilirkişi raporları ve bu kişilerin hazır bulunmaya yetkili oldukları diğer adli işlemlere ilişkin tutanaklar olmaması gerekir. Bu belgeler müdafi tarafından her zaman serbestçe incelenebilir (CMK. m.153/3). Buna göre dosya inceleme yetkisinin sınırlandırılması gerektiğinde, 153/3. maddede sayılan belgeler dosyadan çıkarılıp müdafiin incelemesine sunulmalıdır. Bu mümkün değilse iki ayrı dosya oluşturulmalıdır [17]. Müdafiin dosya inceleme yetkisi yalnızca soruşturmanın amacını tehlikeye düşürebileceği hallerde kısıtlanabilir. Soruşturmanın amacını tehlikeye düşürme; soruşturmanın geciktirilmesi, engellenmesi, olayın aydınlatılmasının zorlaştırılması vs. demektir [18]. Soruşturmanın amacının ne zaman tehlikeye düşeceğini her somut olay için ayrı ayrı değerlendirmek gerekir. Örneğin müdafiin dosya içeriğini öğrenmesi toplanmakta olan delilleri karartacak veya sanık hakkında uygulanacak bir koruma tedbirini sonuçsuz kılacaksa bu takdirde müdafiin bu yetkisi kısıtlanabilir [19]. Buna karşılık sanığın müdafii vasıtasıyla dosyadaki diğer ifade verenlerin söylediklerini öğrenmesi, bu beyanlarla çelişmeyen beyanda bulunması ve sanığın gerçeğe aykırı ifade verme ihtimali ile müdafiin bu yetkisi sınırlandırılmamalıdır[20]. Zira sanığın susma hakkı olduğu gibi üçüncü kişilerin haklarına müdahale etmedikçe, gerçeğe aykırı beyanda bulunması da savunma hakkının kapsamı dahilindedir [21]. Müdafiin dosya inceleme yetkisi soruşturmanın amacını tehlikeye düşürmekten başka bir sebeple sınırlandırılmamalıdır. Müdafi dosya içeriğinden öğrendiklerini savunma hakkının kullanılması amacıyla sanığa aktarabilir. Müdafi söz konusu bilgileri savunma amacının dışında ve kötüye kullandığı takdirde fiil suç teşkil ediyorsa adli makamlara veya baroya müracaat edilerek disiplin kuralları işletilmelidir. Bunun dışında mesleğini icra eden müdafiin, dosya içeriğini kötüye kullanma olasılığı düşünülerek dosya inceleme yetkisi kısıtlanmamalıdır[22]. Müdafiin bu yetkisinin sınırlandırılmasına karar verme yetkisi münhasıran sulh ceza hakimine aittir. Sulh ceza hakimi bu kararı Cumhuriyet savcısının istemi üzerine verebilir. Hakimin böyle bir talep üzerine müdafiin bu yetkisini kısıtlama zorunluluğu yoktur. Hakim savcının talebini inceleyerek kabul veya ret kararı verebilir [23]. Sulh ceza hakiminin bu kararı aleyhine ilgililer itiraz kanun yoluna başvurabilirler (CMK. m.267). Müdafi sulh ceza hakiminin vermiş olduğu kararı öğrendiği tarihten itibaren yedi gün içinde itiraz yoluna müracaat etmelidir. Soruşturma evresinde müdafiin dosya inceleme yetkisini kısıtlama yalnızca sulh ceza hakimine ait olup, kolluk veya savcının böyle bir karar verme yetkisi yoktur [24]. Bu nedenle müdafiin kolluk ve savcılıktaki dosyayı incelemek istemesi halinde, bu talep yerine getirilmelidir. Avukatlık Kanununun <BR>46/2. maddesinde, "Bu inceleme isteğinin ilgililerce yerine getirilmesi zorunludur" denilmek suretiyle bu husus açıkça belirtilmiştir. Müdafiin kollukta bulunan dosyayı inceleme talebini kolluğun reddetme imkanı yoktur. Ancak kolluk soruşturmanın amacını tehlikeye düşürebilecek bir durum görürse bunu savcıya iletmesi gerekir. Savcı ise sınırlandırma konusunda sulh ceza hakimine istemde bulunmayı düşünmüyorsa gerekli izni verecek, aksi takdirde sulh ceza hakiminin bu konuda karar vermesi için talepte bulunacak ve karar verilene kadar dosyayı müdafie göstermeyecektir. Buna göre savcının müdafiin bu yetkisini sınırlandırmak konusunda karar verme yetkisi bulunmamakla birlikte, sadece sulh ceza hakiminin bu yönde karar vermesine kadar müdafiin dosyayı incelemesini geciktirebilir [25]. Alman Ceza Usul Kanununun 147/2. maddesine göre, dosyanın veya delillerin incelenmesi soruşturmanın amacını tehlikeye düşürecekse, müdafiin inceleme yetkisi soruşturma evresinde savcılık tarafından, diğer hallerde davaya bakan mahkemenin başkanı tarafından kısıtlanabilir[26]. İddia makamı olan savcıya böyle bir yetkinin verilmesi, savunma makamında bulunan müdafiin dosya inceleme taleplerinin reddedilmesi sonucunu doğuracaktır. Zira savcının bu konuda objektif değerlendirme yapması beklenemez ve savunma makamını iddia makamı karşısında güçsüz duruma sokar [27]. Soruşturma evresinde müdafiin dosya inceleme yetkisinin sınırlandırılmasına sulh ceza hakiminin karar vermesi, savunma makamı ile iddia makamı arasındaki silahların eşitliğini sağlamaktadır [28]. Alman Ceza Muhakemesinde müdafi sadece savcılığın mahkemeye vereceği dosyayı inceleyebilir, kolluk tarafından tutulan dosyalar ise daima gizlidir [29]. d-İncelenmesi Sınırlandırılamayan Belgeler Müdafiin dosya içeriğini inceleme yetkisi soruşturmanın amacını tehlikeye düşürebilecekse, bu yetki sulh ceza hakiminin kararıyla sınırlandırılabilir. Ancak bir takım belgelerin incelenmesi soruşturmanın amacını tehlikeye düşürse bile, bu yetki engellenemez. CMK.'nın 153/3. maddesine göre, yakalanan kişinin [30] <BR>veya şüphelinin ifadesini içeren tutanak ile bilirkişi raporları ve yakalanan kişinin veya şüphelinin hazır bulunmaya yetkili oldukları diğer adli işlemlere ilişkin tutanakların incelenmesi hiçbir şekilde kısıtlanamaz. Savunma hakkının gereği gibi yerine getirilebilmesi için bu tutanak ve raporların incelenmesi büyük önem taşıdığından, bu belgeler hiçbir şekilde sınırlandırmaya tabi tutulmamıştır. Müdafiin bu belgeleri incelemesi, soruşturmanın amacını tehlikeye düşürüyor gerekçesiyle sulh ceza hakimi tarafından sınırlandırılamaz. Eğer savcının istemi üzerine sulh ceza hakimi, müdafiin dosya inceleme yetkisini sınırlandırmışsa, sözü geçen belgeler dosyadan çıkarılarak, bu belgelerin müdafi tarafından incelemesi sağlanmalıdır. Soruşturmanın amacına zarar vereceği düşüncesiyle müdafiin bu husustaki talebi reddolunamaz [31]. CMK.'nın <BR>153. maddesinin 3. fıkrasında sayılan belgelerden bilirkişi raporu dışındaki diğer belgelerin ortak özelliği, bu belgeler düzenlenirken yakalanan kişinin veya şüphelinin hazır bulunduğu veya hazır bulunmaya yetkili olduğu belgeler olmalarıdır [32]. Alman Ceza Usul Kanununun 147. maddesinin 3. fıkrasında ise, müdafi tarafından incelenmesi sınırlandırılamayan belgelerin şüphelinin değil, düzenlenmeleri sırasında müdafiin hazır bulunduğu belgeler olduğu belirtilmiştir [33]. Yakalanan kişinin veya şüphelinin ifadesini içeren tutanak; kolluk ve savcılıktaki ifadeye veya hakim karşısındaki sorguya ilişkin tutanaklardır. Şüphelinin ifadeye yönelik yazılı beyanları, ifade tutanağı kapsamında değerlendirilmelidir [34]. Buna karşılık yakalanan kişinin veya şüphelinin diğer açıklamaları veya suç ortaklarının ifadelerine ilişkin tutanaklar CMK.'nın 153/3. maddesinde sayılan belgelerden sayılmazlar [35]. Keşif, tanık ve bilirkişinin dinlenmesi gibi işlemlerde şüpheli ve müdafiin hazır bulunma hakkı olduğu için (CMK. m.84/1,2) bu işlemlere ilişkin tutanakların da müdafi tarafından her zaman incelenmesi mümkündür. Şüphelinin bu işlemler yapılırken hazır bulunmaması, müdafiin söz konusu tutanakları serbestçe incelemesine engel olmaz [36]. e-Dosyanın İnceleneceği Yer ve Süre Müdafiin soruşturma evrakını inceleyeceği yer, Avukatlık Kanununun <BR>46. maddesinin 2. fıkrasına kıyasen, dosya savcılıkta ise savcılık kalemi, kollukta ise, polis merkezidir [37]. Bu konu ile ilgili CMK.'da bir hüküm bulunmamaktadır. Buna karşılık Kalem Yönetmeliğinin <BR>45. maddesinin son fıkrasında soruşturma evrakının soruşturmayı geciktirmemek kaydıyla Cumhuriyet savcısının huzurunda inceleneceği belirtilmiştir. Bu düzenleme savcılıkta bulunan dosya açısından bir an için kabul edilse bile, kolluktaki dosya açısından geçerli olamaz[38]. Müdafiin soruşturmanın yapıldığı yerde oturmadığı hallerde, savcıdan dosyanın müdafiin bulunduğu yer savcılığına gönderilerek orada incelemeyi istemesi kabul edilmemelidir. Aksi görüşün kabulü soruşturma evresindeki işlemlerin sürüncemede kalmasına neden olabileceği gibi, güvenlik açısından da tehlike doğurabilir[39]. Alman Ceza Usul Kanununun 147/4. maddesi müdafie, dosyanın incelenmesi ve değerlendirilmesinde kolaylık sağlamak amacıyla deliller hariç olmak üzere dosyayı evine veya bürosuna götürmesine imkan sağlamaktadır. Alman hukukunda bu hak sadece müdafie tanınmış bulunmaktadır [40]. Müdafiin dosya içeriğini inceleyebilmesi için makul bir süre tanınmalıdır. Bu sürenin tespiti her olayın özelliğine ve dosyanın kapsamına göre belirlenmelidir. Müdafi dosyayı bir kez veya daha fazla inceleyebilir. Fakat müdafi dosya içeriğini incelemek için dosyanın sürekli hazır tutulmasını istememelidir. Çünkü dosya incelenirken soruşturmanın ilerlemesinin engellenmemesi ve geciktirilmemesi gerekir [41]. Bu husus Kalem Yönetmeliğinin 45. maddesinin son fıkrasında, "soruşturma evrakı soruşturmayı geciktirmemek kaydıyla… incelenir" şeklinde belirtilmiştir. 2-KOVUŞTURMA EVRESİNDE DOSYA İNCELEME YETKİSİ CMK.'nın <BR>2. maddesinin 1. fıkrasının (f) bendine göre kovuşturma, iddianamenin kabulüyle başlayıp, hükmün kesinleşmesine kadar geçen evreyi ifade eder. CMK.'nın 153. maddesinin 4. fıkrasında, müdafiin iddianamenin mahkeme tarafından kabul edildiği tarihten itibaren dosya içeriğini ve muhafaza altına alınmış delilleri inceleyebileceği belirtilmiştir. Müdafiin kovuşturma evresinde dosyayı inceleme yetkisi mutlak olup, hiçbir şekilde sınırlandırılamaz. Kovuşturmanın amacının tehlikeye düşeceği iddiasıyla veya başka bir nedenle müdafiin bu yetkisi kısıtlanamaz. Çünkü soruşturma evresinde deliller toplanarak dava dosyası hazır hale getirildiğinden, kovuşturma aşamasında delillerin karartılması şüphesi söz konusu değildir. CMK.'nın <BR>153/4. maddesinde müdafiin kovuşturma evresinde dosya içeriğinin yanı sıra muhafaza altına alınmış delilleri de inceleyebileceği belirtilmiştir. Buna karşılık birinci fıkrada ise müdafiin soruşturma evresinde sadece dosya içeriğini inceleyebileceği düzenlenmiştir. Kanımızca her ne kadar birinci fıkrada müdafiin muhafaza altına alınmış olan delilleri inceleyebileceği açıkça belirtilmemişse de, savunmanın gereği olarak müdafiin soruşturma evresinde de muhafaza altına alınmış olan delilleri incelemesine imkan tanınmalıdır. Ancak soruşturmanın amacını tehlikeye düşürebilecek bir durumun varlığı halinde müdafiin bu yetkisi sulh ceza hakimi tarafından kısıtlanabilir. Buna karşılık kovuşturma evresinde müdafiin bu yetkisinin kısıtlanması mümkün değildir. Bu konuda Kalem Yönetmeliğinin <BR>45. maddesinin 3. fıkrasında mağdur veya şikayetçinin vekilinin soruşturma evresinde dosya içeriği ile elkonulan ve muhafaza altına alınan eşyayı inceleyebileceği belirtilmiştir. Buna karşılık maddenin ikinci fıkrasında müdafiin muhafaza altına alınan eşyayı inceleyebileceğine ilişkin bir ibare yer almamıştır. Kanımızca mağdur ve şikayetçinin vekiline tanınan bu yetkinin savunma makamındaki şüphelinin vekili olan müdafie evleviyetle tanınması gerekmektedir. Kalem Yönetmeliğinin <BR>83. maddesinde kovuşturma evresinde dosyanın inceleme usulü düzenlenmiştir. Buna göre, müdafi kovuşturma aşamasında dosyayı ve muhafaza altına alınmış delilleri yazı işleri müdürü veya görevlendireceği bir zabıt katibinin yanında inceleyebilir. Maddenin ikinci fıkrasında müdafi ve stajyerin vekaletname olmaksızın dosyayı inceleyebileceği belirtilmiştir. 3-DOSYADAN ÖRNEK ALMA YETKİSİ CMK.'nın 153. maddesinin 1. ve 4. fıkralarında müdafiin soruşturma ve kovuşturma evresinde, istediği belgelerin örneklerini harçsız olarak alabileceği öngörülmüştür. Buna göre müdafie hem soruşturma hem de kovuşturma evresinde dosyadan örnek alma yetkisi tanınmıştır [42]. Bu yetki sayesinde müdafiin savunma görevini yerine getirmesi kolaylaştırılmıştır. Alman Ceza Usul Kanunu ise müdafiin dosyayı inceleyebilmesine imkan tanınmış olmasına rağmen, dosyadan örnek alması hususunu düzenlememiştir. Ancak doktrinde, müdafiin örnek alma yetkisinin bulunduğu kabul edilmiştir [43]. 153. maddenin başlığı "müdafiin dosyayı inceleme yetkisi" olduğu halde, madde metninde müdafiin dosyadan örnek alma yetkisine de yer verilmiştir. Bu nedenle maddenin başlığının müdafiin dosya inceleme ve örnek alma yetkisi olması daha yerinde olurdu. Dosya inceleme yetkisinin aksine, Avukatlık Kanununun <BR>46. maddesinin 2. fıkrasına göre, müdafiin dosyadan örnek alabilmesi için vekaletname ibraz etmesi gerekir. 46. maddenin 1. fıkrasında müdafiin sorumluluğu altındaki stajyeri veya yanında çalışan sekreterinin de dosyadan fotokopi veya benzeri yollarla örnek alabileceği belirtilmiştir. Bu kişilerin yanında çalıştıkları müdafie ait vekaletnameyi ibraz etmek suretiyle dosyadan örnek almalarına imkan sağlanmalıdır[44]. Avukatlık Kanununun 46. maddesine göre müdafiin dosyadan örnek alabilmesi için vekaletnamesini göstermesi yeterli kabul edildiği halde, Kalem Yönetmeliğinin <BR>45/2. maddesinde müdafiin dilekçeyle müracaatı halinde istediği belgelerin örneğini alabileceği belirtilmiştir. Ayrıca aynı yönetmeliğin 83. maddesinin 3. fıkrasına göre müdafi vekaletname ibraz ederek ve dilekçeyle müracaatı halinde bütün tutanak ve belgelerin örneklerini harçsız olarak alabilir. Dosya inceleme yetkisi ile dosyadan örnek alma yetkisi aynı maddede düzenlendiği için yukarıda dosya incelemenin sınırlandırılmasına ilişkin belirtilenler örnek alma yetkisi için de geçerlidir. Buna göre kovuşturma aşamasında müdafiin dosyadan örnek alma yetkisi mutlaktır, hiçbir suretle sınırlandırılamaz. Soruşturma evresinde ise örnek alma soruşturmanın amacını tehlikeye düşürebilecekse, Cumhuriyet savcısının istemi üzerine sulh ceza hakiminin kararıyla müdafiin bu yetkisi kısıtlanabilir. Ancak yakalanan kişinin veya şüphelinin ifadesini içeren tutanak ile bilirkişi raporları ve yakalanan kişinin ve şüphelinin hazır bulunmaya yetkili oldukları diğer adli işlemlere ilişkin tutanaklardan müdafii her zaman örnek alabilir. Müdafiin dosyadan aldığı örnekleri sanığa vermesi de mümkündür[45]. Sulh ceza hakimi tarafından soruşturmanın amacını tehlikeye düşürebileceği düşüncesiyle dosya inceleme yetkisi kısıtlanan müdafiin bu dosyadaki belgelerden örnek alması mümkün değildir. Aksi takdirde incelemenin kısıtlanması kararının hiçbir işlevi kalmaz. Dosya inceleme ve dosyadan örnek alma birbirine bağlı yetkilerdir. Bu nedenle incelenmesine izin verilen dosyadan örnek alınması engellenmemelidir [46]. SONUÇ Şüphelinin veya sanığın, soruşturma ve kovuşturmanın her aşamasında bir veya birden fazla müdafiin hukuki yardımından yararlanma hakkı mevcuttur (CMK. m.149). Müdafiin bu yardımı gereği gibi yerine getirebilmesi için şüpheli veya sanık hakkında ileri sürülen delilleri inceleyebilmesi ve istediği belgelerin örneğini alabilmesi gerekmektedir. Müdafiin kovuşturma evresinde dosyayı inceleyebilmesi ve istediği belgelerden örnek alabilmesi mutlak olup, sınırlandırılamaz. Soruşturma evresinde ise müdafie tanınan bu yetkilerin kullanılması soruşturmanın amacını tehlikeye düşürebilecekse, Cumhuriyet savcısının istemi üzerine sulh ceza hakiminin kararıyla sınırlandırılabilir. Kısıtlama kararını verme yetkisi yalnızca sulh ceza hakimine aittir. Kolluğun veya savcının böyle bir karar verme yetkisi bulunmamaktadır. Bu yetkinin sulh ceza hakiminde olması silahların eşitliği bakımından yerindedir. Savcının müdafiin dosya inceleme yetkisini sınırlandırma kararı verme imkanı olmamakla birlikte savcı, sulh ceza hakiminden karar alınana kadar müdafie dosyayı göstermeyebilir. Müdafiin soruşturma evresinde yakalanan kişinin veya şüphelinin ifadesini içeren tutanak ile bilirkişi raporları ve yakalanan kişinin veya şüphelinin hazır bulunmaya yetkili oldukları diğer adli işlemlere ilişkin tutanakları inceleyebilmesi ve bunlardan örnek alması soruşturmanın amacını tehlikeye düşürebileceği ve başka bir gerekçeyle sınırlandıramaz. Yakalama, Gözaltına Alma ve İfade Alma Yönetmeliğin 22. maddesine göre müdafiin kollukta bulunan soruşturma evrakını inceleyebilmesi için yetkili Cumhuriyet savcısının yazılı emri gerekir. Bu ise Avukatlık Kanununun 46. maddesine aykırıdır. CMK. m.153 ve Avukatlık Kanununun <BR>46. maddesine göre müdafiin dosya inceleyebilmesi için vekaletname ibraz etmesi gerekmemektedir. Buna karşılık Kalem Yönetmeliğinin <BR>45. maddesinin 2. fıkrasında müdafiin soruşturma evresinde soruşturma evrakını inceleyebilmesi için görevlendirme yazısı veya vekaletname ibraz etmesi koşulu aranmıştır. Bu ise CMK. 153. ve Avukatlık Kanununun 46. maddesine aykırılık teşkil etmektedir. Avukatlık Kanununun 46. maddesine göre müdafiin kendisinin yanı sıra, stajyeri veya yanında çalışan sekreterinin de dosyayı inceleyebileceği ve vekaletname ibraz ederek dosyadan örnek alabileceği belirtilmiştir. Buna göre dosyadan örnek alabilmek için vekaletname ibraz etmek gerekir. Buna karşılık CMK ve Avukatlık Kanununda yer almamasına rağmen, Kalem Yönetmeliğinin 45/2. maddesine göre müdafiin dosyadan örnek alabilmesi için dilekçe ile müracaat etmesi gerekmektedir. CMK.'nın <BR>153. maddesinin son fıkrasında dosya inceleme ve dosyadan örnek alma yetkisi suçtan zarar görenin vekiline de tanınmıştır. Kalem Yönetmeliğinin 45/4. maddesinde mağdur veya şikayetçinin de soruşturmanın gizlilik ve amacını bozmamak şartıyla vekili olmadan dosyadan örnek alabileceği öngörülmüştür. Bunun yanında CMK.'nın <BR>234. maddesinde mağdur ve müştekiye soruşturma evresinde soruşturmanın gizlilik ve amacını bozmamak şartıyla Cumhuriyet savcısından belge örneği isteme hakkı tanınmıştır. Kovuşturma evresinde ise mağdur ve müştekinin tutanak ve belgelerden vekili aracılığı ile örnek isteme hakkının olduğu belirtilmiştir. Ceza muhakemesi hukukumuzda zorunlu müdafilik sistemi kabul edilmediğinden, kanımızca CMK.'nın <BR>150. maddesinin 2. ve 3. fıkralarındaki istisnalar dışında sanığın da soruşturmanın amacını tehlikeye düşürmemek kaydıyla dosyayı inceleyebilmesi ve istediği belgelerden örnek alabilmesinin mümkün olduğu kabul edilmelidir. [1] <BR>R.G., 01.06.2005 tarih ve 25832 sayı. [2] <BR>R.G., 01.06.2005 tarih ve 25832 sayı. [3] <BR>Bu yetki hem şüphelinin veya sanığın ya da yasal temsilcisinin seçtiği hem de baro tarafından görevlendirilen müdafii için geçerlidir. Koca, Mahmut, Müdafiin Hazırlık Dosyasını İnceleme Hakkı, AÜEHFD, C:1, S:1, 1997, s.163; Vidinli, İbrahim, Müdafiin Dava Evrakını Tetkik Selahiyeti, AD., Y:36, S:12, Aralık 1945, s.1300. [4] <BR>Vidinli, a.g.m., s.1301; Cihan, Erol-Yenisey, Feridun, Ceza Muhakemesi Hukuku, İstanbul, 1996, s.130; Kunter, Nurullah-Yenisey, Feridun, Muhakeme Hukuku Dalı Olarak Ceza Muhakemesi Hukuku, Onüçüncü Bası, İstanbul, 2004, s.438. [5] <BR>Ayrıca şüpheli veya sanığın tutuklu olduğu durumlarda dosya incelemenin maddi zorluklarının bulunduğu ileri sürülmüştür. Bkz. Vidinli, a.g.m., s.1301. [6] <BR>Kunter-Yenisey, a.g.e., s.438. [7] <BR>Tan, Hadi, Müdafaa Hakkının Hududu, Şümulü, CMUK 136-146. Maddeleri Hükümlerinin Açıklanması, AD., Yıl:41, S:7, Temmuz 1950, s.888; Aksan'a göre, müdafii bulunsun bulunmasın dosyayı inceleme hakkının sanığa tanınması gerekir. Bkz. Aksan, Murat, Yeni CMK'da <BR>Dava Evrakı İnceleme Yetkisi, HPD, S:3, Mart 2005, s.124. "CMUK'un müdafiin davaya müteallik her nevi evrak ve vesikaları tetkik etmek hakkına haiz olduğunu belirtmekte bulunan 143. maddesi müdafiin yetkilerini tayin bakımından vazedilmiş bir hüküm olup bu hükmün savunma haklarını bizzat kullanan sanığın kendisine ait dosyayı incelemesine engel teşkil etmediğinden…" Yarg. 6. CD. 30.1.1969 tarih ve 475 Esas ve 497 Karar sayılı kararı. Günal, H. Yılmaz, Bir Örnek Olay Nedeni İle Sanığın Dosyasını Tetkik Özgürlüğü, AÜSBFD, C: XXIX, S:1-2, Mart-Haziran 1974, s.88. [8] <BR>Centel Başar, Nur, Ceza Muhakemesi Hukukunda Müdafi, İstanbul, 1984, s.113; Centel, Nur-Zafer, Hamide, Ceza Muhakemesi Hukuku, 3.Bası, İstanbul, 2005, s.163; Tan, a.g.m., s.887; Vidinli, a.g.m., s.1288-1289; Koca, a.g.m., s.164. [9] <BR>Centel, a.g.e, s.113; Centel-Zafer, a.g.e., s.163; Koca, a.g.m., s.165; Doktrinde müdafie böyle bir yetkinin tanınmaması ve soruşturma evresinin gizli olmasının gerektiği belirtilmiştir. Bu konuda bkz. Cihan-Yenisey, a.g.e., s.129; Demirbaş, Timur, Sanığın Hazırlık Soruşturmasında İfadesinin Alınması, İzmir 1996, s.135. [10] <BR>Centel, a.g.e, s.114; Koca, a.g.m., s.165. [11] <BR>1412 sayılı Ceza Muhakemeleri Usulü Kanununda soruşturmanın gizliliği prensibi 1992 yılına kadar sıkı bir biçimde varlığını sürdürmüştür. Ancak 1412 sayılı CMUK.'nın <BR>143. maddesinde 3842 sayılı Kanun ile 1992 yılında yapılan değişiklikle bu kural ortadan kalkmıştır. Söz konusu değişiklik metninin gerekçesinde, "Ceza Muhakemeleri Usulü Kanununun 143 üncü maddesine göre hazırlık tahkikatının gizliliği sanık ve müdafii yönünden genel bir kural değildir. Hazırlık tahkikatının gizli olduğu ileri sürülerek evrakı incelemelerine mani olmak savunma hakkının özüne dokunmak, onu ortadan kaldırmak anlamını taşıdığı cihetle bu madde ile 143 üncü madde değiştirilmiş, gizlilik istisna olup ancak bu yönde hakim kararı mevcut ise müdafiin evrakı inceleme hakkı kısıtlanabilecektir". Savaş, Vural-Mollamahmutoğlu, Sadık, Ceza Muhakemeleri Usulü Kanununun Yorumu, I.Cilt, Madde 1-257, Ankara, 1995, s.847; Bu konuda bkz. Aksan, a.g.m., s.122. [12] <BR>Mahmutoğlu, Fatih Selami-Dursun, Selman,Türk Hukuku'nda Müdafiin Yasaklılık Halleri, Ankara, 2004, s.136. [13] <BR>Koca, a.g.m., s.164; Aksi görüş için bkz, Cihan-Yenisey, a.g.e., s.129-130; Hafızoğulları, Zeki, Ceza Muhakemeleri Usulü Kanununda Yapılan Değişiklikler Üzerine, AÜHFD, C: 43, S:1-4, 1993, s.38. [14] <BR>Koca, a.g.m., s.164. [15] <BR>Aynı görüş için bkz. Özer, Özbek Veli, CMK İzmir Şerhi, Ankara 2005, s.672; Karakaya, Naim, Ceza Muhakemesi Kanunu Kapsamında Yürürlüğe Konulan Yönetmeliklerin Değerlendirilmesi, Hukuk ve Adalet Dergisi, Y:2, S:6-7, Ekim 2005, s.61; Danıştay İdari Dava Daireleri Kurulu 15.12.2005 tarihinde, Yakalama, Gözaltına Alma ve İfade Alma Yönetmeliğinin 22. maddesinin birinci fıkrasında yer alan; "Kollukta bulunan soruşturma dosyası için yetkili Cumhuriyet Savcısının yazılı emri gerekir" şeklindeki ifadenin yürütmesinin durdurulmasına karar vermiştir. Kararda; "…Dava konusu edilen Yönetmeliğin yasal dayanakları arasında yer alan 5271 sayılı Ceza Muhakemesi Kanunu'nun <BR>153 üncü maddesinin birinci fıkrasında, müdafiin, soruşturma evresinde dosya içeriğini inceleyebileceği, istediği belgelerin bir örneğini alabileceği, ikinci fıkrasında ise, müdafiin dosya içeriğini incelemesi veya belgelerden örnek alması, soruşturmanın amacını tehlikeye düşürebilecek ise, Cumhuriyet Savcısının istemi üzerine sulh ceza hakiminin kararıyla bu yetkisinin kısıtlanabileceği, üçüncü fıkrasında da, yakalanan kişinin veya şüphelinin ifadesini içeren tutanak ile bilirkişi raporları ve adı geçenlerin hazır bulunmaya yetkili oldukları diğer adli işlemlere ilişkin tutanaklar hakkında ikinci fıkra hükmünün uygulanmayacağı kuralı bulunmaktadır. Söz konusu Kanun hükmünün değerlendirilmesinden; müdafiin soruşturma evresinde dosya içeriğini inceleyebilmesi ve istediği belgelerin bir örneğini alabilmesinin kural olduğu, bu halin soruşturmanın amacını tehlikeye düşürebilecek olması halinde, Savcı istemi üzerine hakim kararı ile bu yetkinin sınırlanabileceği yolundaki düzenlemenin ise, genel kurala istisna niteliğinde olduğu, bazı belgeler yönünden ise, bu istisnanın da geçerli olmadığı sonucu çıkmaktadır. Kanun koyucunun bu düzenleme ile savunma hakkının gecikmeksizin kullanılmasını sağlamayı ve bu hakkın kullanımını kolaylaştırmayı amaçladığı tartışmasızdır. Bu Kanuna dayanılarak hazırlanan ve 1.6.2005 günlü 25832 sayılı Resmi Gazetede yayımlanan "Yakalama, Gözaltına Alma ve İfade Alma Yönetmeliği"nin 22 nci maddesinin birinci fıkrası ile "Müdafi soruşturma sırasında dosya içeriğini inceleyebilir ve istediği belgelerin bir örneğini harçsız olarak alabilir. Kollukta bulunan soruşturma dosyası için yetkili Cumhuriyet Savcısının yazılı emri gerekir" kuralına yer verilmiştir. Müdafiin dosyanın tamamını inceleme talebinde bulunması durumunda, Cumhuriyet Savcısının soruşturmanın amacının tehlikeye düşüp düşmeyeceğine ilişkin bir değerlendirme yapmasına olanak sağlamak bakımından, talebin savcılık onayına bağlı olarak karşılanmasında Kanunun amacına aykırılık yoktur. Ancak, yine Kanunun amir hükmü uyarınca hiçbir şekilde incelenmesi ve örnek alınması engellenemeyecek olan belgelere yönelik taleplerde de Cumhuriyet Savcısının yazılı emrinin aranmasının, Kanunda yer almayan yeni bir usul ihdas etmek suretiyle savunma hakkının kullanılmasının zorlaştırılması anlamına geleceği ve bu uygulamanın da Kanunun genel amacıyla bağdaşmayacağı açıktır. Bu itibarla, davalı idarece, müdafiin kollukta bulunan soruşturma dosyasının tamamına yönelik inceleme ve örnek alma talebi ile 5271 sayılı Yasanın 153. maddesinin 3. fıkrasında sayılan belgelere yönelik inceleme ve örnek alma talebi arasındaki fark gözetilmek suretiyle bir düzenleme yapılması gerekirken, bu ayrım yapılmaksızın, kolluktaki dosyalara yönelik tüm müdafi taleplerinin karşılanmasını Cumhuriyet Savcısının yazılı emrine bağlayan dava konusu düzenlemede hukuka uyarlık bulunmamaktadır. Açıklanan nedenlerle, davacı itirazının kabulüne, 1.6.2005 günlü, 25832 sayılı Resmi Gazete'de yayımlanan "Yakalama, Gözaltına Alma ve İfade Alma Yönetmeliğinin, "müdafiin soruşturma evrakını incelemesi" başlıklı 22 nci maddesinin birinci fıkrasında yer alan; "Kollukta bulunan soruşturma dosyası için yetkili Cumhuriyet Savcısının yazılı emri gerekir" şeklindeki tümcenin yürütmesinin durdurulmasına, 15.12.2005 günü oyçokluğu ile karar verildi" denilmektedir. Danıştay İdari Dava Daireleri Kurulu'nun 15.12.2005 tarih ve YD. İtiraz No: 2005/762 sayılı kararı. http://www.cigm.adalet.gov.tr/Duyuru/yakalama.pdf. Erişim tarihi:17.03.2006 [16] <BR>Doktrinde kovuşturma aşamasında da yargılamanın disiplini ve sağlıklı bir biçimde yürüyebilmesi için hakimin bir takım tedbirler alabileceği ileri sürülmüştür. bkz.Duygu, İlker, Adli Yargıda Dosya İncelemeye Yetkili Olanlar, AD., Y:76, S:3, Mayıs-Haziran 1985, s.692-693. [17] <BR>Mahmutoğlu-Dursun, a.g.e., s.138. [18] <BR>Centel, a.g.e., s.120. [19] <BR>Cihan-Yenisey, a.g.e., s.130; Eser, Albin, Alman ve Türk Ceza Muhakemesi Hukukunda Sanığın Hukuki Durumu (Çev:Nur Centel), YD, C:16, Temmuz 1990, S:3, s.336, Koca, a.g.m., s.166. [20] <BR>Koca, a.g.m., s.166; Aksi görüş için bkz. Cihan-Yenisey, a.g.e., s.130. [21] <BR>Koca, a.g.m., s.166. Ancak başkasına ait kimlik bilgilerini kullanarak gerçeğe aykırı beyanda bulunan kişi iftira suçundan dolayı sorumlu tutulacaktır (TCK. m.268). [22] <BR>Centel, a.g.e., s.120; Centel-Zafer, a.g.e., s.164; Koca, a.g.m., s.166-167. [23] <BR>Koca, a.g.m., s.165. [24] <BR>1412 sayılı CMUK.'nın <BR>143. maddesi 1992 tarihinde değiştirilmeden önce müdafiin dosya incelemesi soruşturmanın amacına zarar vermemek kaydıyla sulh hakiminin veya SAVCININ iznine bağlı bulunmaktaydı. Bu konuda bkz. Centel, a.g.e., s.118; Vidinli, a.g.m., s.1299; Yenisey, ,Feridun, Uygulanan ve Olması Gereken Ceza Muhakemesi Hukuku, Hazırlık Soruşturması ve Polis, 1.Bası, İstanbul, 1987, s.119. [25] <BR>Mahmutoğlu-Dursun, a.g.e., s.140. [26] <BR>Zafer, Hamide, Faile Yardım Suçu ve Müdafiin Bu Suçtan Sorumluluğu, İstanbul, 2004, s.355. [27] <BR>Centel, a.g.e., s.119; Koca, a.g.m., s.166. [28] <BR>Koca, a.g.m., s.166; Malkoç, İsmail-Güler, Mahmut, Uygulamada Ceza Muhakemeleri Usulü Kanunu 1, Birinci Cilt, Ankara, s.579; Yaşar, Osman, Uygulamalı ve Yorumlu 5271 Sayılı Yeni Ceza Muhakemesi Kanunu, Ankara, 2005, s. 620 aksi görüş için bkz. Demirbaş, a.g.e., s.135; Mahmutoğlu-Dursun, a.g.e., s.141; Öztürk, Bahri-Erdem, Mustafa Ruhan-Özbek, Veli Özer, Uygulamalı Ceza Muhakemesi Hukuku, Ankara 2004, s.756; Hafızoğulları, a.g.m., s.38; Savaş-Mahmutoğlu, a.g.e., s.847. [29] <BR>Cihan-Yenisey, a.g.e., s.188. [30] <BR>Doktrinde bu ibarenin kullanılmasının yanlış olduğu, CMK.'nın 90vd. maddelerinde düzenlenen yakalama tedbiri ile ilgili olarak yakalanan kişi ifadesinin kullanılmasının zorunlu olduğu, dolayısıyla yakalanan kişinin de aslında şüpheli olduğu belirtilmiştir. Dursun, Selman, 5271 Sayılı CMK'da Müdafi, HPD, S:3, Mart 2005, s.130. [31] <BR>Vidinli, a.g.m., s.1299; Koca, a.g.m., s.167. [32] <BR>Mahmutoğlu-Dursun, a.g.e., s.138. [33] <BR>Koca, a.g.m., s.167. [34] <BR>Centel, a.g.e., s.121; Koca, a.g.m., s.167. [35] <BR>Centel, a.g.e., s.121; Mahmutoğlu-Dursun, a.g.e., s.139. [36] <BR>Koca, a.g.m., s.167; Centel-Zafer, a.g.e., s.165; Zafer, a.g.e., s.355. [37] <BR>Koca, a.g.m., s.167; Yurtcan, Erdener, Ceza Yargılaması Hukuku, 11. Bası, İstanbul, 2005, s.175. [38] <BR>Aynı görüş için bkz. Karakaya, a.g.m., s.61. [39] <BR>Centel, a.g.e., s.116; Koca, a.g.m., s.168; aksi görüş için bkz.Tan, a.g.m., s.886; Vidinli, a.g.m., s.1298. [40] <BR>Eser, a.g.m., s.337. [41] <BR>Centel, a.g.e., s.117. [42] <BR>1412 sayılı CMUK.'nın <BR>143. maddesinin 1992 yılında değişikliğe uğramadan önceki halinde müdafiin dosyadan örnek alması sadece kovuşturma evresinde mümkündü. Müdafie soruşturma evresinde dosya inceleme yetkisi tanınmış olmasına rağmen dosyadan örnek alma yetkisi öngörülmemiştir. Bu konuda bkz. Centel, a.g.e., s.125. [43] <BR>Eser, a.g.m., s.337. [44] <BR>Centel-Zafer, a.g.e., s.164. [45] <BR>Eser, a.g.m., s.337; Centel, a.g.e., s.126; Zafer, a.g.e., s.356-357. [46] <BR>İstisnai bazı durumlarda güvenlik gerekçeleri veya dosyanın fiziksel bütünlüğüne zarar gelmesi ihtimali gibi nedenlerle, dosya inceleme serbest olmasına karşın, dosyadan örnek almanın yasaklanabileceği belirtilmiştir. bkz. Mahmutoğlu-Dursun, a.g.e., s.144. Kazancı Elektronik ve Basılı Yay. A.Ş.ne ait Kazancı Hukuk Otomasyon veritabanından alınmıştır. © Tüm Hakları Saklıdır. 