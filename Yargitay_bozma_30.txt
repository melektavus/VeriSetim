T.C. YARGITAY 10. CEZA DAİRESİ E. 2017/2185 K. 2020/7034 T. 9.11.2020 DAVA : Dosya incelendi. GEREĞİ GÖRÜŞÜLÜP DÜŞÜNÜLDÜ : KARAR : 1-)Sanık ... hakkındaki hükmün temyiz incelemesinde: Anayasa Mahkemesinin, TCK'nın 53. maddesindeki hak yoksunluklarına ilişkin 24.11.2015 tarihli Resmi Gazete'de yayımlanan 08.10.2015 tarihli, 2014/140 esas, 2015/85 karar sayılı iptal kararının ve 7242 Sayılı yasa ile yapılan değişikliğin, infaz aşamasında gözetilebileceği değerlendirilmiştir. Yargılama sürecindeki işlemlerin kanuna uygun olarak yapıldığı, aşamalarda ileri sürülen iddia ve savunmaların toplanan tüm delillerle birlikte gerekçeli kararda gösterilip tartışıldığı, vicdanî kanının dosya içindeki belge ve bilgilerle uyumlu olarak kesin verilere dayandırıldığı, eylemin sanık tarafından gerçekleştirdiğinin saptandığı, eyleme uyan suç tipi ile yaptırımların doğru biçimde belirlendiği anlaşıldığından; sanığın yerinde görülmeyen temyiz itirazlarının reddiyle, hükmün ONANMASINA, 2-)Sanık ... hakkındaki hükmün temyiz incelemesinde: 11.09.2013 tarihli ihbar tutanağına göre saat 10:20 sıralarında inşaat halindeki bina önünde uyuşturucu madde satışı yaptığı ileri sürülen iki şahsın ihbarcı tarafından kolluk görevlilerine gösterildiği, sanığın olay günü ve saatinde Adliyede olduğu beyanı üzerine hazırlanan bilirkişi raporuna göre "sanığın olay tarihinde adliyeye saat 9:28 de girdiği ve adliyeden saat 12:02 de ayrıldığının' kamera kayıtlarından anlaşıldığı, mahkemede dinlenen tutanak tanıklarının, ‘ihbarcı tarafından kendilerine sabah gösterilen şahsın akşam yakaladıkları şahıs olup olmadığını hatırlayamadıklarına" dair beyanları karşısında; kendisinde uyuşturucu ya da uyarıcı madde ele geçmeyen sanığın savunmasının aksine atılı suçu işlediğine dair yeterli, her türlü şüpheden uzak kesin ve inandırıcı delil bulunmadığı gözetilmeden, beraati yerine dosya kapsamına uygun düşmeyen gerekçeyle sanık hakkında ceza verilmesine yer olmadığına karar verilmesi, SONUÇ : Kanuna aykırı, sanık müdafiinin temyiz itirazları bu nedenle yerinde görüldüğünden hükmün BOZULMASINA, 09.11.2020 tarihinde oybirliği ile karar verildi. Kazancı Elektronik ve Basılı Yay. A.Ş.ne ait Kazancı Hukuk Otomasyon veritabanından alınmıştır. © Tüm Hakları Saklıdır. 