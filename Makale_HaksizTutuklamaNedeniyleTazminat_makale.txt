HAKSIZ TUTUKLAMA NEDENİ İLE TAZMİNAT Yazarın Adı : AHMET CEMAL RUHİ,YRD. DOÇ. DR. Erzincan Üniversitesi Hukuk Fakültesi Öğretim Üyesi Belge Türü : Bilirkişi Raporu Eserin Konusu : CEZA VE CEZA USUL HUKUKU Dosya E. …/… AĞIR CEZA MAHKEMESİNE ERZİNCAN (BİLİRKİŞİ RAPORU) DAVACI : Y. Z. VEKİLİ : Avukat B. Ç. Y. Ordu Cad. Uzun Çarşı N: 113 ERZİNCAN DAVALI : Adalet Bakanlığına İzafeten Erzincan Valiliği İl Defterdarlığı Maliye Hazinesi/ERZİNCAN DAVA : Haksız tutuklama nedeni ile tazminat TALEP KON. : Erzincan Ağır Ceza Mahkemesinin …/… esas sayılı dosyası ile ilgili olarak, verilen ara karar gereğince, tarafıma iletilen ilgili dosyayı inceleyerek ve tüm belgeleri okuyarak aşağıda yer alan bilirkişi raporunu hazırlamış bulunmaktayım. DAVACI TARAFIN İDDİASI : Davacı vekili tarafından mahkemeye sunulan 28.04.2008 tarihli dava dilekçesi ile, müvekkili hakkında açılan kamu davasından müvekkilinin beraat ettiğini, bu dava dolayısıyla müvekkilinin 05.07.2007 tarihinden 24.01.2008 tarihine kadar tutuklu kaldığını, müvekkilinin mesleğinin çoban olduğunu, tutuklu kaldığı süre zarfında çalışamaması nedeni ile aylık 800,00 YTL gelirden mahrum kaldığını, haksız yere tutuklu kalmakla maddi zarara uğradığını, tutuklu kaldığı süre dikkate alınarak toplam 5.387,00 YTL maddi, tutuklu kalması nedeniyle manevi çöküntüye uğradığından 10.000,00 YTL manevi tazminat olmak üzere genel toplamda 15.387,00 YTL toplam tazminatın davadan tahsiline, yargılama masraf ve avukatlık ücretinin davalıya yüklenmesine karar verilmesini talep etmiştir. DAVALI TARAFIN SAVUNMASI: Davalı Maliye Hazinesi vekili Avukat A. A., mahkemeye sunmuş olduğu 21.05.2008 tarihli cevap dilekçesi ile, ilgilinin çobanlık yaptığı hususunun bir iddia olduğunu, çobanlık belgesinin bulunmadığını, tazminat talebinin yersiz olduğunu, davanın Maliye Hazinesi aleyhine açılması gerektiğini belirterek, davanın reddini talep etmiştir. DOSYANIN İNCELENMESİ : Dosyanın incelenmesinde Erzurum 2. Nolu Ağır Ceza Mahkemesinin 24.01.2008 tarih ve 2007/225 esas, 2008/13 karar sayılı kararı ile beraat etmiştir. Bu dava ile ilgili olarak söz konusu kişi 05.7.2007 tarihinden 24.01.2008 tarihine kadar tutuklu kalmıştır. İlgilinin nüfus kayıt örneğinin altında Yoğurtlu Köyü Sancak Mahallesi muhtarı A. G. tarafından yazılan ve mühürlenen yazıdan Y. Z.'nin geçimini çobanlık yaparak kazandığı anlaşılmaktadır. Erzincan Valiliği Tarım İl Müdürlüğü tarafından gönderilen ve dosyada mevcut olan 11.07.2008 tarih ve 2690 sayılı yazıdan çobanlık ücretinin aylık 750,00 ile 1.000,00 YTL arasında olduğu belirtilmiştir. Muhtarlık yazısından ilgilinin çobanlık yaptığı belirtildiğinden, çobanlığın ancak yılın belirli aylarında yapıldığına dair her hangi bir bilgi veya bu konuda bir savunma olmadığından, Tarım İl Müdürlüğü yazısında çobanların aylık ücretinin 750,00 ile 1.000,00 YTL arasında değiştiği belirtildiğinden, ortalama aylık ücret= 750,00 + 1.000,00= 1.750,00 ÷ 2 = 875,00 YTL olarak tespit edilmiştir. Davacı vekili dava dilekçesinde 800,00 YTL aylık talep ettiğinden Hukuk Usulü Muhakemeleri Kanununun 74. maddesine göre, hakim davacının talebi ile bağlı olup, talepten fazlasına veya başka bir şeye karar verilemeyeceğinden aylık 800,00 YTL olarak dikkate alınmış ve hesaplama buna göre yapılmıştır. 05.07.2007 31.07.2007 = 720,00 (27 gün) 01.08.2007 31.08.2007 = 800,00 (1 ay) 01.09.2007 30.09.2007 = 800,00 (1 ay) 01.10.2007 31.10.2007 = 800,00 (1 ay) 01.11.2007 30.11.2007 = 800,00 (1 ay) 01.122007 31.12.2007 = 800,00 (1 ay) 01.01.2008 24.01.2008 = 640,00 (24 gün) Toplam = 5.360,00 YTL. SONUÇ: Yukarda açıklanan sebeplerle, a-Toplam 5.360,00 YTL maddi tazminatın davalıdan alınarak davacı tarafa ödenmesine, b-Dava tarihi olan 28.04.2008 tarihinden itibaren geçerli olmak üzere karar tarihine kadar yasal faiz işletilmesine, c-Manevi tazminat konusu ve miktarın mahkemenin takdirinde olduğuna, d-Yargılama giderleri ve avukatlık ücretinin davalıdan tahsiline karar verilmesi hususunun uygun olacağı yönündeki, takdiri yüce mahkemenize ait olmak üzere, bu bilirkişi raporu saygı ile arz olunur. …/…/… Yrd. Doç. Dr. Ahmet Cemal RUHİ Erzincan Üniversitesi Hukuk Fakültesi Öğretim Üyesi İmza Kazancı Elektronik ve Basılı Yay. A.Ş.ne ait Kazancı Hukuk Otomasyon veritabanından alınmıştır. © Tüm Hakları Saklıdır. 