T.C. YARGITAY 2. CEZA DAİRESİ E. 2023/5229 K. 2023/1825 T. 6.4.2023 DAVA : Suça sürüklenen çocuk hakkında kurulan hükümlerin; karar tarihi itibarıyla 6723 Sayılı Kanun'un33. maddesiyle değişik 5320 Sayılı Kanun'un 8. maddesi gereği yürürlükte bulunan CMUK'un 305. maddesi uyarınca temyiz edilebilir olduğu, karar tarihinde yürürlükte bulunan CMK'nın 260/1. maddesi gereği temyiz edenin hükümleri temyize hak ve yetkisinin bulunduğu, CMUK'un 310. maddesi uyarınca temyiz isteğinin süresinde olduğu, aynı Kanun'un 317. maddesi gereği temyiz isteğinin reddini gerektirir bir durumun bulunmadığı yapılan ön inceleme neticesinde tespit edilmekle, gereği düşünüldü: KARAR : I. GEREKÇE ... Cumhuriyet Başsavcılığının, 17.12.2009 tarihli ve 2009/3947 Soruşturma numaralı iddianamesi ile suça sürüklenen çocuğun şikâyetçiye ait işyerine gece sayılan saatte girerek 10 TL bozuk para, 3 paket sakız ve 1 paket sigara çalmak suretiyle hırsızlık ve iş yeri dokunulmazlığının ihlâli suçlarını işlediğinden bahisle 5237 Sayılı Türk Ceza Kanunu'nun 142/1-b, 143, 116/2-4, 31/2 maddeleri uyarınca cezalandırılması talebiyle kamu davası açıldığı, ... Asliye Ceza Mahkemesi'nin 27.05.2010 tarihli ve 2010/3 Esas, 2010/195 Karar sayılı kararı ile suça sürüklenen çocuk hakkında aynı Kanun'un 142/1-b, 143, 31/2 ve 62. maddeleri uyarınca 11 ay 20 gün hapis cezası ile aynı Kanun'un 116/4, 31/2 ve 62. maddeleri uyarınca 5 ay hapis cezasının 5271 Sayılı Ceza Muhakemesi Kanunu'nun 231. maddesi uyarınca hükmün açıklanmasının geri bırakılmasına karar verildiği, kararın 09.06.2010 tarihinde kesinleştiği, deneme süresi içerisinde 13.07.2012 tarihinde 5237 Sayılı Kanun'un 188/3. maddesinde düzenlenen uyuşturucu madde ticareti suçunu işlediği, bu suçtan ... 1. Çocuk Ağır Ceza Mahkemesi'nin 30.05.2013 tarihli ve 2012/187 Esas, 2013/112 Karar sayılı kararı ile 4 yıl 2 ay hapis cezası ile cezalandırıldığı, kararın 13.11.2015 tarihinde kesinleşmesi ile mahkemesine ihbarda bulunulması üzerine ... Asliye Ceza Mahkemesi'nin 17.03.2016 tarihli ve 2015/1005 Esas, 2016/220 Karar sayılı kararı ile 27.05.2010 tarihli ilk kararın aynen açıklanmasına karar verildiği, kararın suça sürüklenen çocuk müdafiinin temyizi üzerine Yargıtay 6. Ceza Dairesinin 21.01.2021 tarihli ve 2020/4907 Esas, 2021/423 Karar sayılı kararı ile bozulmasına karar verildiği, bozma üzerine yapılan yargılamada kısa kararda, zamanaşımının dolması sebebiyle kamu davasının düşürülmesine karar verildiği; gerekçeli kararın gerekçe bölümünde; 09.06.2010 ile 13.07.2012 tarihleri arasında zamanaşımının durması sebebiyle 10 yıl 15 ay olan olağanüstü zamanaşımının dolmadığı ancak kısa kararda sehven düşme kararı verildiği belirtildiği hâlde, gerekçeli kararın hüküm fıkrasında zamanaşımının dolması sebebiyle düşme kararı verildiği, bu suretle gerekçe ile hüküm fıkrası arasında çelişkiye sebebiyet verilmekle hükümlerin, esasa ilişkin yönleri incelenmeksizin bozulmasına karar verilmesi gerektiği anlaşılmıştır. SONUÇ : Başkaca yönleri incelenmeyen ... Asliye Ceza Mahkemesinin, 23.03.2021 tarihli ve 2021/107 Esas, 2021/257 Karar sayılı kararının, gerekçe bölümünde açıklanan nedenle 1412 Sayılı Kanun'un 321. maddesi gereği BOZULMASINA, dava dosyasının, Mahkemesine gönderilmek üzere Yargıtay Cumhuriyet Başsavcılığına TEVDİİNE, 06.04.2023 tarihinde oybirliğiyle karar verildi. Kazancı Elektronik ve Basılı Yay. A.Ş.ne ait Kazancı Hukuk Otomasyon veritabanından alınmıştır. © Tüm Hakları Saklıdır. 