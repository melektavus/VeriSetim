CEZA YAGILAMASINDA HUKUKA AYKIRI ELDE EDİLEN DELİLİN BAŞKA DELİLLER İLE DESTEKLENMESİ Yazarın Adı : CÜNEYD ALTIPARMAK,AV. Şanlıurfa Barosu Avukatı Belge Türü : Karar İncelemesi Eserin Konusu : CEZA VE CEZA USUL HUKUKU Giriş İnceleyeceğimiz Yargıtay Ceza Genel Kurulunun bu kararında; yapılan arama kararındaki bulunması gereken bazı şekil şartlarının eksik olmasının, arama ile elde edilen delilleri hukuka aykırı kılıp kılmayacağı, hukuka aykırı elde edilen bir delilin diğer yan deliller ve sanığın ikrarı ile desteklenmesi halinde, cezaya etkili bir delil olup olmayacağı hususu tartışılacaktır. Kararın ilgili yerleri alınmıştır. Yazının sonunda Doktrinin görüşleri ve Yargıtay'ın diğer kararları ışığında fikrimiz beyan edilecektir. I. Olay (Ç) Dokuma Mamülleri ve Ev Gereçleri Paz. İth. İhr. Dahili Tic. Ltd. Şti. vekilinin 20.08.2002 tarihli dilekçe ile (M) Tekstil isimli işyerinde kendileri adına 9152, 2001 00117, 2001 01318 numara ile tescilli bornozların kaçak olarak üretilip satıldığı şeklinde şikayette bulunması üzerine, Savcılık talebi ile İstanbul 4. Sulh Ceza Mahkemesince 22.08.2002/428 sayı ile; (M) Tekstil isimli işyerinin gösterilen adresinde gündüz ve bir defaya mahsus olmak üzere ürünler doğrultusunda arama yapılmasına karar verilmiştir. Aynı tarihte yapılan bu aramaya iki polis memuru, (Ç) vekili ve sanık katılmıştır. Arama yapıldıktan sonra, elde edilen altı adet bornozun yediemin sıfatıyla müşteki vekiline teslim edilmiş, bunlardan bir adedi numune olarak emanete alınmış, numune olarak alınan bornozun ense etiketinde ise " (T) Tekstil ve bir telefon numarasının" yazılı olduğu gözlemlenmiştir. Bornozların üzerindeki desen, Türk Patent Enstitüsünden temin edilen yazı ile birlikte dosyaya eklenmiş bulunan "Endüstriyel Tasarım Tescil Belgesi'nden de anlaşılacağı gibi (Ç) Dokuma Mamulleri ve Ev Gereçleri Paz. İth. İhr. Dahili Tic. Ltd. Şti. üzerine tescildir. Yapılan bilirkişi incelemesi ile ele geçen bornozlardaki desenin, tescilli desenin belirgin şekilde benzeri olduğu ve bornoz satıcısı olan sanığın bu desenlerin tescilli olup olmadıklarını anlayacak ehliyete sahip olmayabileceği kanaati belirtilmiştir. Bornozlar sanık tarafından "faturasız" alınmıştır. Sanık savunmasında; işyerinde müşteki firma olan (Ç)' nin tescilli tasarımı olduğu iddia edilen altı adet bornoz zaptedildiğini, bu gibi tekstil ürünlerinin imalatçısı olmadığını, böyle bir tasarımın olduğundan da haberini olamayacağını, zapt edilen bornozların üzerinde müşteki firma ismi bulunmadığından taklit olup olmadığını bilinmesinin söz konusu edilemeyeceği gibi bornozların kendisine Denizli'den numune olarak gönderildiğini, kusurunun veya art niyetim olmadığını beyan etmiştir. II. Mercilerin Görüşleri A. İstanbul Fikri ve Sınai Haklar Ceza Mahkemesi Mahkeme yaptığı yargılama neticesinde Tekstil sektöründe imalatçı düzeyinde uzman bir sektör elemanı sayılmayacak sanığın sadece satıcı konumunda olması ciheti ile suça konu ürünler üzerindeki desenlerin tescilli olup olmadıklarını kavrayabilecek ehliyete sahip olmadığı, bu itibarla suç kastının oluşmadığı gerekçesi ile beraat kararı vermiştir. B. Yargıtay 7. Ceza Dairesi Cumhuriyet savcısı ve katılan vekili tarafından temyiz edilen bu hüküm, Yargıtay 7. Ceza Dairesince 17.04.2007 gün ve 104762703 sayı ile; "...Yargıtay Yüksek Ceza Genel Kurulunun 29.11.2005 gün ve 2005/7-144 E, 150 K. sayılı kararında <BR>da belirtildiği gibi soruşturma ve kovuşturma işlemleri gerçekleştirildikleri tarihte yürürlükte bulunan usul kurallarına uygun olmalıdır. Dosyada hakim tarafından verilmiş bir arama kararı mevcut ise de; arama işleminin yapıldığı tarihte yürürlükte bulunan 1412 sayılı CMUK.nun arama ile ilgili 97/2. maddesinde "Hakim veya C.Savcısı hazır bulunmaksızın" konut veya işyerlerinden ya da kapalı alanlarda arama yapabilmek için ihtiyar heyeti azalarından veya komşularından iki kişinin bulundurulacağı düzenlendiğinden somut olayımızda bu hususa riayet edilmeden hukuka aykırı olarak yapılmış bir arama sonucu elde edilen deliller de, suç tarihinde yürürlükte bulunan 1412 sayılı CMUK.nun 254. maddesindeki "soruşturma ve kovuşturma organlarının hukuka aykırı şekilde elde ettikleri deliller hükme esas alınamaz" hükmü gereğince mahkemece geçerli bir delil olarak gözetilmeyeceğinden ve sanık aleyhine mahkumiyeti gerektirecek başkaca da yasal delil bulunmadığından bu nedenlerle beraat kararı verilmesi gerekirken, sanığın aramada ele geçen ürünler üzerindeki desenlerin tescilli olup olmadığını kavrayabilecek ehliyete sahip olmadığı gerekçesi ile beraat kararı verilmesi doğru değilse de açıklanan gerekçelerle müdahil vekilinin ve yerel Cumhuriyet Savcısının yerinde görülmeyen temyiz itirazlarının reddi ile sonucu itibariyle doğru olan beraat kararının onanmasına..." karar verilmiştir. C. Yargıtay Cumhuriyet Başsavcılığı Bu karara Yargıtay C.Başsavcılığı, 07.06.2007 gün ve 115067 sayı ile yaptığı itirazda; sanığın sattığı ürünlerin taklit olup olmadığını anlayıp anlamayacağı hususunun, Yüksek Yargıtay 7. Ceza Dairesinin yerleşmiş içtihatları ile çözüme kavuştuğunu ileri sürmüştür. Buna göre uzun süredir suça konu alanda ticaret yapan kimselerin dava konusu malların tescile konu orijinal ürünlerin taklidi olduğunu bilebilecek durumda olduğunu kabul etmektedir. Bu nedenle sanık hakkında isnat edilen suçun oluştuğu yönünde tereddüt bulunmamaktadır. Çözülmesi gereken hukuki sorun ise, CMK <BR>97/2. maddesine aykırı elde edilen delillerin mahkûmiyete esas alınıp alınmayacağıdır. Yargıtay Ceza Genel Kurulu 29.11.2005 gün ve 2005/7-144 E. 150 K. sayılı kararında <BR>[1] <BR>da benzer bir problem tartışıldığı, hakkında ihbar üzerine başlatılan soruşturma ve kovuşturma evrelerinde sanığın ihbarla uyumlu ve hayatın olağan akışına da uygun düşen özgür ve samimi ikrarı karşısında, suçu sübuta ereceği karar altına alınmıştır. Bu olayda ise sanık hakkında yapılan ihbar sonucu raflardan elde edilmiş taklit ürünler ve bu ürünlerin taklit olduğunu belgeleyen bilirkişi raporu bulunmaktadır. Sanık yargılamanın hiç bir aşamasında işyerinde yakalanan ürünlerin başkasına ait olduğunu veya emaneten konulduğunu iddia etmemiştir. Bilakis hazırlık aşamasında ve hakim huzurunda suça konu ürünleri satmak amacıyla aldığını ancak taklit ürün olduğunu bilmediğini iddia etmektedir. Dolayısıyla sanığın, ihbarla uyumlu hayatın olağan akışına da uygun düşen özgür ve samimi ancak Yüksek Yargıtay 7. Ceza Dairesi tarafından da kabul edilmeyen savunmaya dayalı ikrarı bulunmaktadır. Dolayısıyla hukuka aykırı olarak elde edilen delil sanığın ikrarı, ürünlerin raflarda satışa hazır yakalanması ve bilirkişi raporu ile desteklenmelidir. Arama sırasında ihtiyar heyetinden veya komşulardan iki kişi bulunması da delillerin takdirinde herhangi bir farklılık doğurmayacaktır. D. Ceza Genel Kurulu Ceza Genel Kurulu Değerlendirmesinde, yapılan arama işleminin, aramanın yapıldığı 22.08.2002 tarihinde yürürlükte olan 1412 sayılı Yasanın <BR>97. maddesinin 2. fıkrasında düzenlendiği, Buna göre; somut olaydaki arama işlemi de işyerinde yapıldığına göre; arama sırasında; 1) Hakimin, 2) (veya) Cumhuriyet Savcısının, 3) ( veya ) İhtiyar heyetinden iki kişinin, 4) ( veya ) iki komşunun, hazır bulundurulmasının şart olduğu, Oysa, dosyadaki uygulamaya bakıldığında; aramaya, iki adet polis memurunun, müşteki vekilinin ve sanığın katıldığı, bununla birlikte; Yasanın bulunmalarını emrettiği yukarıdaki kişilerden hiçbirisinin katılmadığının görüldüğü, bu halde aramanın şeklen hukuka aykırı olduğu kesindir. Bu halde beliren soru ise şudur; Arama Hukuka Aykırı İse; Arama Sonucunda Elde Edilen Delillerin Kullanılabilmesi Mümkün müdür? Bu konuda yol gösterici yasal düzenlemenin 1412 sayılı CMUK. <BR>nın <BR>254. maddesinin 2. fıkrasında yer aldığı, 242. maddesin 2. fıkrasında; "Soruşturma ve kovuşturma organlarının hukuka aykırı şekilde elde ettikleri deliller hükme esas alınamaz" şeklindeki düzenlemenin bulunduğu, metne ilk bakıldığında oluşan kanaatin, usule aykırı yapılan arama sonucunda elde edilen delillerin hiçbir şekilde kullanılamayacağı yönünde olduğu, nitekim aynı konunun; Genel Kurulumuzun 29.11.2005 gün ve 144150 sayılı kararında <BR>da tartışıldığı ve netice olarak "arama kararı alınmadan hukuka aykırı biçimde yapılan arama sonunda elde edilen delillerin Türk Ceza Yargılaması Hukuku sisteminde dikkate alınamayacağına" karar verildiği, ancak, olayımızın daha farklı olduğu, zira; somut olayda, usulüne göre alınmış bir arama kararının bulunduğu, bu karara ve kararın infazı sırasında yapılan işlemlere yönelik bir itirazın da vaki olmadığı, hatta, sanığın "arama sonucunda ele geçen bornozların, kendi işyerinden ele geçirildiğine ilişkin" açık ikrarının mevcut olduğu, daha da önemlisi, arama işlemine ve arama yapılırken bir takım hakların ihlal edildiğine yönelik olarak sanıktan gelen herhangi bir yakınmanın bulunmadığı, hal böyle iken; sırf arama sırasında şekle ilişkin bir koşul ihlal edildi diye aramanın hukuka aykırı sayılamayacağı, bir başka deyişle; sadece bu nedenle, ele geçen delilleri "hukuka aykırı biçimde elde edilmiş delil" olarak nitelenemeyeceği göz önünde tutulmalıdır. Öğretide de; Prof. Bahri Öztürk, Doç. Dr. Mustafa Ruhan Erdem ve Doç. Dr. Veli Özer Özbek tarafından hazırlanan Uygulamalı Ceza Muhakemesi isimli eserde bu konudan bahsedilirken; ikili bir ayrımın yapıldığı, bu tasnifte; hak ihlalinin niteliği üzerinde durularak, bir hukuk devletinde bazı hakların mutlak, diğer bazı hakların ise nisbi koruma altında bulundurulduğu belirtildikten sonra; buna bağlı olarak "mutlak delil yasakları" ve "nisbi delil yasakları" kavramlarının ortaya çıktığının ifade edildiği, buna göre; mutlak delil yasakları; sanığın kendisini suçlandırıcı beyanda bulunmaya zorlanması, bir kimsenin yakınlarını suçlandırıcı beyanda bulunmaya zorlanması, sanığa kendisi ile ilk temasa geçen yetkili tarafından bazı haklarının hatırlatılmaması ( susma hakkı, müdafi tayini isteme hakkı gibi ), hayatın gizli alanına ( özel hayata değil ) yapılan müdahaleler, olarak sayıldığı, bunların dışında kalan durumlarda ise hakim tarafından oranlılık ( ölçülülük ) ilkesi göz önünde tutularak "kamu yararı" bakımından bir değerlendirme yapılması gerekliliğinden bahsedildiği, bu bağlamda; illiyet bağı, etkileme gücü ve hak ihlali kriterlerine yer vermeden yapılan bir değerlendirmenin; "herhangi bir hakkın ihlal edilmediği her türlü basit şekli aykırılıkların da mutlak bozma sebebi sayılmasını" gerektireceği için, böyle bir yaklaşımın uzun vadede son derece ağır sonuçları da birlikte getireceği, Prof. Dr. Öztürk'ün de ifade ettiği gibi; her şekle aykırılığın aynı zamanda bir hak ihlaline de yol açacağı şeklindeki bir kabulün doğru olmadığı, bu anlamda, olayımızda olduğu gibi "hakim, savcı, iki ihtiyar heyeti üyesi veya iki komşu" bulunmadan yapılan bir aramada, CMUK. nın 97. maddesine şekli bir aykırılık söz konusu ise de; herhangi bir hakkın ihlal edildiğini söylemenin son derece güç olduğu, Bu nedenlerle, yapılan arama sonunda elde edilen bornozların CMUK.nın 254. maddesi kapsamında "hukuka aykırı olarak elde edilmiş delil" olarak mütalaa edilmemesi gerektiği düşünülmektedir. Bu nedenle usulüne göre alınmış arama kararına istinaden, herhangi bir hak ihlaline neden olunmadan yapılan arama sonunda ele geçen delillerin, sırf arama sırasında bulunması gereken kişilerin orada bulundurulmaması suretiyle şekle aykırı hareket edildiğinden bahisle "hukuka aykırı olarak elde edilmiş delil" sayılmaları ve mahkûmiyet hükmüne dayanak teşkil edememeleri kabul edilemez. Ceza Genel Kurulu; tekstil ticareti ile uğraşan bir kişinin söz konusu bornozlar üzerindeki desenlerin taklit olduğunu bilip bilemeyeceği hususunu ihtilaf konusu olmadığı için tartışmamıştır. Tüm bu anlatılanlar çerçevesinde Yargıtay Cumhuriyet Başsacılığının itirazı yerinde bulunmuştur. Bu karar da "Değişik Gerekçe" ve "Karşı Oy" yazıları da sunulmuştur. Aşağıda bunlara kısaca değinilecektir. 1. Genel Kurul Üyelerinden Ş. İste'nin Değişik Gerekçesi; İste, yazısında; hukuka aykırı elde edilen her delil, yasak sorgu yöntemleri ile elde edilen (işkence yada pek fena muamele sonucu alınan ikrar) gibi, mutlak değerlendirme yasağına girer mi? Sorusunun cevabını aramaktadır. Buna göre; bu soruya cevap verebilmek için öncelikle; hukuk aykırı delillerin değerlendirilmesinin yasaklanması ile amaçlananın ne olduğuna bakmak gerektiği konusunun açıklığa kavuşması gerekmektedir. Bu konuda iki türlü değerlendirme yasağı vardır. Biri Anglo Amerikan Ceza Sisteminde olduğu gibi mutlak değerlendirme yasağıdır ki burada "önceden tespit edilmiş kurallara uymama halinde, hiçbir değerlendirme yapmadan, hukuka aykırı delillerin kullanılmaması" gerekir, ikincisi ise Kara Avrupası sistemindeki nispi değerlendirme yasağıdır ki burada "hukuka aykırı delillerin varlığı halinde daha çok ihlal edilen normun koruduğu hak ve menfaat ile maddi gerçeği bulma arzusu arasında her somut olaya göre, bireyin çıkarları ile toplumun çıkarları arasında bir denge kurulmaya" çalışılmaktadır. Nitekim Alman Federal Mahkemesi; hakların dengelenmesi (hakların karşılaştırılması) teorisini benimsemiştir. Bu görüşe göre "her somut olayda ayrı değerlendirme yapılmalıdır, bu değerlendirme de bir tarafta gerçeği bulmadaki toplumsal çıkar ve etkili bir adli teşkilata duyulan ihtiyaç diğer tarafta ise dava konusu suç ve isnadın ağırlığı gözönünde bulundurulmalıdır. Diğer bir deyişle bir tarafa sanığın ihlal ettiği çıkar ve diğer tarafa ise mahkeme kuralının ihlal edilmesinin etkilediği çıkar konulmalıdır" Örneğin, öldürme eyleminin sanığı olan kişinin evi geceleyin veya tek kişinin bulunması ile aranmış, sonuçta olayda kullanılan silah ele geçmişse, arama koşullarına uyulmadığı için; silah hukuka aykırı yollardan ele geçirilmiştir. Sanığın özel yaşamına, hukuka aykırı bir müdahalede bulunulmuştur. Buna karşılıkta sanık da bir başkasının yaşama hakkına zarar vermiştir. Yaşam hakkı, konut dokunulmazlığından daha üstün bir hak olduğu için, o hak lehine karar verilmeli ve bu hukuka aykırı yollarla elde edilen silah ve silah üzerinde bulunan parmak izleri delil olarak değerlendirme kapsamına alınmalı, sonuçta hakim hükmünde bu delillere dayanılabilmelidir. Olayımızda ise, yetkili Sulh Ceza hakimi tarafından verilmiş yöntemine uygun bir arama kararı bulunmaktadır. İş yerinde arama sırasında sanık hazırdır. Aramaya itiraz etmemiştir. Sadece ihtiyar heyetinden veya komşularından iki kişi hazır edilmemiştir. Bu usulü eksiklik karşısında, artık işin esasına girmeden, hukuka aykırı delil vardır diyerek beraat kararı verilmek gerekir denilemez. Nitekim Avrupa İnsan Hakları Sözleşmesinin 8. maddesindeki hak da sözleşmenin 3. maddesindeki (işkence yasağı) gibi mutlak haklardan değil nisbi haklardandır. 2-Genel Kurul Üyelerinden; M.Tatar'ın Karşı Oy Fikri; Tatar, karşı oy yazısında özetle şu hususlara değinmektedir. Hakim kararına dayalı olarak ancak hakim veya savcı katılmaksızın CMUK.nun 97/2.maddesinde belirtilen kişiler de bulundurulmadan yapılan arama yasaya aykırıdır ve bu şekilde yapılan arama sonucu elde edilen ürünler ve bunlarla ilgili bilirkişi raporu yargılamada kanıt olarak kullanılamaz. Yasaya aykırılık nispi de olsa kullanılamaz. Kaldı ki, yasaya mutlak aykırılık vardır. Çünkü yasanın aramada ihtiyar heyeti veya komşulardan iki kişinin bulundurulması zorunluluğunu araması aslında kişinin özel hayatının dokunulmazlığına yasa ile getirilmiş bir sınırlama olan "arama" işleminin yapılması sırasındaki yöntemi belirtmesi ve bu haliyle getirilen sınırlamanın sınırını çizmesi açısından çok önemli amaçlar taşımaktadır. Bu amaçlar iki şekilde ortaya çıkmaktadır: 1) Kolluğun olası keyfi davranışlarını önleyici etkisi ile hak ihlallerini ortadan kaldırmak, 2) Arama sonrasında, aramanın yönteme aykırı olarak yapıldığı savıyla bireyler tarafından kolluğa yöneltilebilecek haksız suçlamaları önlemek. Böyle olunca da kurala uyulmaması kanımızca yasaya mutlak aykırılık olarak değerlendirilmelidir. Anılan düzenlemeye aykırılığı "nispi aykırılık" kabul edip bu şekildeki arama sonucu elde edilen kanıtları değerlendirilebilir olarak gören karar, örnek oluşturacak ve kolluğun disipline edilmesi amacının aracı olan bu kuralın bir daha hiç gözetilmemesi sonucunu doğuracaktır. Halbuki bu eksikliğin hukuka aykırılığının vurgulanması kolluğun kendisini de güvence altına alabilecek ve uygulanması büyük bir külfet ve zorluk oluşturmayacak bu kuralın her zaman ve her koşulda gözetilmesi zorunluluğunu getirecekti. Şüphelinin yapılan aramaya ve arama sırasında gerçekleşen bu yasaya aykırılığa itiraz etmemesi, karşı çıkmaması da yasaya aykırılığın giderildiği ve gözetilmemesi sonucunu doğurmayacaktır. Çünkü değil icazetin, başlangıçta aramaya gösterilen muvafakatin bile yasaya aykırı aramayı hukuka uygun hale getirmeyeceği düşünülmektedir. Kanımızca, arama işlemi kişinin özel hayatının dokunulmazlığına getirilmiş bir sınırlamadır ve bunun koşullarının ve sınırlarının yasada açıkça belirtilmiş olması gerekmektedir. Türk özgürlükler hukukunda özgürlüklerin sınırlanması ancak ve ancak yasayla olanaklıdır. Anayasamızın <BR>13.maddesinin buyruğu budur. Yasada muvafakat, aramanın yapılabilmesinin koşulu olarak belirtilmediği için aynı anlama gelen "icazet" de yasaya aykırılığı giderici bir olgu olarak görülemez[2]. III. Görüşümüz CMUK <BR>m. 254/2' ye göre "soruşturma ve kovuşturma organlarının hukuka aykırı şekilde elde ettikleri deliller hükme esas alınamaz". CMK'nın <BR>217. maddesinin 2. fıkrasında "yüklenen suç, hukuka uygun bir şekilde elde edilmiş her türlü delille ispat edilebilir[3] <BR>" şeklindedir. Bu hükümler ve hukuka uygun olmayarak elde edilen delillerin değerlendirilmeyeceğine ilişkin diğer hükümler; hukuka aykırı delillerin kullanılamayacağını göstermektedir. Bunun yanında CMK <BR>m.206'ya göre ortaya konulması istenilen bir delil, kanuna aykırı olarak elde edilmişse reddedilecektir. Bu maddeler arasında kavram kargaşası[4] <BR>bizim bu hükümlerin Doktrin tarafından yapılan yorumlanmasına bakmamızı gerektirmiştir. Kararda tetkik etmeye çalıştığımız asıl sorun yapılan arama işleminin hukuka aykırı olup olmadığının tartışılması gerekir. Olayımızda arama kararının uygulanmasında karşılaşılan sorun "şekli" olarak nitelendirilmiştir. Bu yüzden aramada bulunması gereken kimselerin, bulunmamasının hukuka aykırılık teşkil edeceği ancak, bu aykırılığın şekli olması ve sanığın ikrarı başta olmak üzere diğer deliller ile desteklenmiş olması karşısında, sanığın cezalandırılmamasının "hukuka aykırı delil" nedeniyle olamayacağı kanaatine varılmıştır. Olayımıza şu farklı iki açıdan bakmak da fayda görüyoruz. 1. Birinci İhtimal (olayda yapılan arama usulüne uygun yapılmış ve sanık tarafından ikrar edilmiş olsun) Bu halde sanığın ceza alması için mahkemede oluşan kanaat daha da pekişmiş olacak ve (olayımızda mahkemenin ceza vermeme nedenini ayrı tutarsak ki mahkeme sanığın bu suçu işleme kastı olmadığı için ceza vermeme yoluna gitmiştir) sanık konuya ilişkin cezayı alacaktır. Peki, burada sanığı mahkeme önünde ifade vermeye zorlayan husus suç şüphesi mi yoksa arama neticesinde elde edilen deliler (!) neticesinde savcının açtığı dava mıdır? Kanaatimizce arama kararı neticesinde pekişen şüphe, savcının dava açma isteğine etkilemiş ve nihayet sanık durumuna düşülmüştür. Böylece ifade verilmiştir. Yapılan aramada her hangi bir malın ele geçmediği düşünülürse "soyut bir iddiadan ibaret isnat nedeniyle takipsizlik kararı" verilecektir. 2. İkinci İhtimal (olayda yapılan arama usulüne uygun yapılmamış ve sanık tarafından ikrar edilmemiş olsun) Tıpkı olayımızda ki gibi, yapılan aramada kolluk şekli unsurlara riayet etmemiş ve mallar toplanmış ve savcının önünde gelmiş bu nedenle savcı tarafından dava açılmış, (ceza yargılaması sistemimizde savcının da elde ettiği delilleri değerlendirmesi ve buna göre dava açıp açmayacağı düzenleme altına alınmıştır) ancak yargılamada sanık yapılan bu hatanın farkına vararak, malların kendi dükkanında yakalanmadığını, bu malların kendisinin olmadığını bildirse yahut susma hakkını kullansa idi, verilecek karar ne şeklide olabilirdi? Doktrinde deliller ve hukuka aykırı delil kavramı çokça tartışılmıştır. Öğretide de; hak ihlalinin niteliği üzerinde durularak, bir hukuk devletinde bazı hakların mutlak, diğer bazı hakların ise nisbi koruma altında bulundurulduğu belirtildikten sonra; buna bağlı olarak "mutlak delil yasakları" ve "nisbi delil yasakları" kavramlarının ortaya çıktığının ifade edildiği, buna göre; mutlak delil yasakları; sanığın kendisini suçlandırıcı beyanda bulunmaya zorlanması, bir kimsenin yakınlarını suçlandırıcı beyanda bulunmaya zorlanması, sanığa kendisi ile ilk temasa geçen yetkili tarafından bazı haklarının hatırlatılmaması (susma hakkı, müdafi tayini isteme hakkı gibi) hayatın gizli alanına (özel hayata değil) yapılan müdahaleler olarak ele alınmıştır [5]. Bu konuda Yenisey'e göre; "hukuka aykırı yöntemler ile elde edilen delil" kavramından sanığın veya şüphelinin temel haklarını ihlal eden bir hukuka aykırılık anlaşılmalıdır. Bu açıdan yargılama sonunda yapılan işlemler tüm olarak değerlendirilmeli ve yargılama sonucunda hukuka aykırı veya uygun biçimde elde edilen delillerin Anayasanın <BR>36. maddesi düzenlemesinde ifade bulan "adil" ölçüsüne uyması halinde, aradaki fark gözetilmeden kullanılmalıdır. Yani yasaklanmış olan deliller dışında kalan hukuka aykırı deliller ile elde edilenler ile hukuka uygun deliller "adil yargılanma hakkını" ihlal etmiyorsa kullanılma kabiliyetine haizdir[6]. Bir delilin ne şekilde elde edildiğinin önemi, mahkemenin vereceği karar açısından çok önemlidir. Mesela sanığın sorgusunda, tanığın dinlenmesinde, koruma tedbirlerinin uygulanmasında kanun dışında yönetmelik hükümlerince düzenleme yapıldığı bilinmektedir. Bu, delil toplanmasının keyfi ya da istenileceği biçimde olmayacağını ortaya koyan bir düşüncenin yansımasıdır. Bu cihetle, bu kayıtlamaların aşılması yada yerine getirilmemesi bizzat bir aykırılıktır. Bu açıdan hukuka aykırılığın derecelendirilmesi mümkün olamaz. Yani az hukuka aykırılığın, çok hukuka aykırılığa göre yeğ tutulması düşünülemez [7]. CMK <BR>m.217. maddesinin 2. fıkrasındaki düzenleme de genel olarak bir değerlendirme yasağının ortaya konulduğu açıktır. Bu hüküm bir yandan delil serbestliği ilkesine vurgu yaparken, bir yandan da ispat sınırını çizmektedir. CMUK <BR>m.254/2'nin "soruşturma ve kovuşturma organlarının hukuka aykırı şekilde elde ettikleri deliller hükme esas alınamaz" şeklindeki ifadesi ile CMK'nın düzenlemesi ile karşılaştırıldığında ifade edilenin sadece hakim değil, başta savcı olmak üzere diğer kimseleri de içerdiği açıktır[8]. Yurtcan ise, incelediğimiz kararda da belirtildiği üzere yargılamada maddi gerçek aranacaktır. Fakat bu sonuca ulaşılırken bireye tanınan yargılama hakları ve güvencelerine mutlak uyulmalıdır. Delil toplama, savunma hakkından yararlanma kuralına uyulacak, bunlara aykırılık halinde yargılama hukuka aykırı sayılacaktır. CMUK m.254/2'nin getirdiği sonuç budur. Bu hüküm bugün Batı'nın yasalarında olmayan bir ilkedir. Bu nedenle bu konuda değerlendirme yaparken yasasında 254/2.maddesi olmayan ülkelerin doktrinlerinin değerlendirilmesinin örnek alınması yanlıştır. "Sular tersine akıtılamaz" şeklinde düşünmektedir [9] <BR>. Bu belirttiğimiz fikirler ışığında arama gibi bir işlemdeki şeklin bir eksikliğin kanaatimizce hukuka aykırı delil olarak ele alınması gerekmektedir. Olayda sanığın ikrarının olmadığını düşündüğümüz zaman, sanık hakkında ceza verilmemesi gerektiği kanaatindeyiz. Bu açıdan CMK düzenlemesinin daha hassas ele aldığı delillerin değerlendirilmesi rejiminin içerik yanında şekli esaslara da uyulmasını getirdiği dikkate alınmalıdır. Zira özellikle kolluğun riayet etmediği eksikliklerin böylesine "yorum" ile tamam edilmesi hukuk devleti ilkesine ciddi zararlar verebilecektir. Kanaatimizce sonuca ulaşmada aslolan yöntemdir (usul), yöntemin kendisi yorumlamayı bir şekle ve esasa bağlayan kuralların tümüdür. [1] <BR> Bu karar özetle , hukuk sistemimiz, hukukun genel ilkeleri adı verilen ve uygar dünyanın tüm medeni ülkelerinde uygulanan kuralları da hukuk kuralı olarak kabul etmektedir. Hukukun genel ilkelerinin neler olduğu konusunda bir belirsizlik olsa da, hukukun genel ilkelerinin hukuki bağlayıcılığı bulunduğu gerek uygulamada gerekse doktrinde tartışmasız olarak kabul edilmektedir. Anayasa mahkememiz de birçok kararında, hukukun genel ilkelerinin varlığını kabul etmenin hukuk devletinin gereklerinden biri olduğunu ve bu ilkelerin yasa koyucu tarafından dahi yok edilemeyeceğini hükme bağlamıştır ( örneğin bkz. E. 1985/31. <BR>K. <BR>1986/11, KT. 27.3.1986, anayasa mahkemesi kararlar dergisi, s. 22. s. 115 ) Anayasa mahkemesi'nin bu görüşleri çerçevesinde hukukun genel ilkeleri, yasalardan, hatta anayasa'nın değiştirilebilir hükümlerinden de üstün bir konuma getirilmiştir." denilmektedir. Vicdani delil sisteminin geçerli bulunduğu ceza yargılaması hukukumuzda, özgür iradeye dayalı olan ikrarın da, diğer tüm deliller gibi yargıç tarafından serbestçe takdir edilip değerlendirilmesi gerekir. Gerçekten de, bir kimsenin suçlu olmadığı halde kendisini suçlu sayması veya bir başkasının suçunu kabullenmesi mümkündür. o halde, ikrarın hangi aşamada gerçekleştiği ve özgür iradeye dayalı olup olmadığı, ikrarda bulunanın beyanın ciddiyetini ve bundan doğacak sonuçları bilip bilmediği, ikrarın başkaca deliller veya emarelerle desteklenip desteklenmediği, hayatın olağan akışına uygun düşüp düşmediği, kuşkudan arınmışlığını ve belirliliğini zayıflatacak biçimde ikrardan dönülüp dönülmediği gibi hususlar da göz önünde bulundurulmak suretiyle, somut olaydaki ikrarın delil değeri ortaya konulmalı ve ispat sorunu bu şekilde çözümlenmelidir. Bize göre de isabetli olan Danıştay 10.dairesinin anılan yürütmeyi durdurma kararı gerekçesinde de belirtildiği gibi arama konusunda -rıza ile arama-şekli, -özel hayatın gizliliği-ve -konut dokunulmazlığı hakkı-anayasa'ya göre vazgeçilmez-haklardan olduğundan kanun ile de düzenlenemez. Böyle bir düzenleme yapılsa da anayasa'ya aykırı olacaktır. Hukuka aykırı olarak sanıktan alınan ifadeden veya hukuka aykırı yapılmış bir ev araması sonucunda elde edilen delilden yola çıkılarak başka delillere ulaşılabilir. İşte bu durumda ortada hukuka aykırı delil niteliği taşıyan bir ifade veya arama sonucunda elde edilen bir delil vardır ki bu deliller de yargılamada kullanılamaz. Hukuka aykırı yapılan arama sonucu elde edilen delili yargılamada kullanmamak yeterli değildir. Bu deliller vasıtasıyla elde edilen deliller de hukuka aykırı olduğundan yargılamada kullanılmamalıdır, şeklindedir. [2] <BR>Tatar şunları kaydetmektedir: "Açıkladığımız gerekçelerle itirazın reddi görüşünde olduğumuzdan aksine oluşan sayın çoğunluğun düşüncelerine katılmadığımızı belirtirken sayın Toroslu'nun sözü ile başladığımız karşı oyumuzu yine onun yukarıda belirttiğimiz makalesindeki şu sözleriyle bitirmek istiyoruz: 'Çok yaygın bir özdeyişimiz vardır: Ateş düştüğü yeri yakar'. 'Eli yanmadıkça ateşin yakıcı olduğunu anlayamayanlara' ve hukuka katkı amacıyla oluşturduğumuz dairemiz kararını 'ayakları üzerinde değil de elleri üzerinde yürümek' olarak niteleyenlere söyleyecek sözümüz bulunmamaktadır. " [3] <BR>Aynı zamanda CMK'da şu hükümler konumuzla bağlantılıdır: "Yasak usullerle elde edilen ifadeler rıza ile verilmiş olsa da delil olarak değerlendirilemez" (CMK <BR>m. 148/3). "Ortaya konulması istenilen bir delil aşağıda yazılı hallerde reddolunur: Delil kanuna aykırı olarak elde edilmişse" (CMK <BR>m.206/2-a). "Mahkûmiyet hükmünün gerekçesinde aşağıdaki hususlar gösterilir:..Delillerin tartışılması ve değerlendirilmesi, hükme esas alınan ve reddedilen delillerin belirtilmesi; bu kapsamda dosya içerisinde bulunan ve hukuka aykırı yöntemlerle elde edilen delillerin ayrıca ve açıkça gösterilmesi"(CMK <BR>230/1-b). "Temyiz dilekçesi veya beyanında gösterilmiş olmasa da aşağıda yazılı hallerde hukuka kesin aykırılık var sayılır:… Hükmün hukuka aykırı yöntemlerle elde edilen delile dayanması" (CMK. 289/1-i) [4] <BR>Koca , Mahmut, "Ceza Muhakemesi Hukukunda Deliller", Ceza Hukuku Dergisi, S.2-Aralık 2006, s. 223 [5] <BR>Öztürk, Bahri/Özbek, Veli Özer/Erdem, Mustafa Ruhan, Uygulamalı Ceza Muhakemesi Hukuku, Ankara 2001, s.489 vd. [6] <BR>Yenisey, Feridun, "Ceza Muhakemesi Hukukunda (Hukuka Uygun Bir Şekilde Elde Edilmiş) Delil", Ceza Hukuku Dergisi, S.4-Ağustos 2007, s. 35 [7] <BR>Öztürk, Bahri / Erdem, Mustafa Ruhan, Uygulamalı Ceza Muhakemesi Hukuku, Ankara 2006, s.443-444. Özbek, Veli Özbek, Ceza Muhakemesi Hukuku, Ankara 2006, s.670 [8] <BR>Koca, s. 222-223 [9] <BR>Yurtcan , Erdener, "Yargıtay Kararlarının Işığında Hukuka Aykırı Delile Dayanma Yasağı'", Nurullah Kunter'e Armağan İÜHF Vakfı Yayını, İstanbul 1998. Kazancı Elektronik ve Basılı Yay. A.Ş.ne ait Kazancı Hukuk Otomasyon veritabanından alınmıştır. © Tüm Hakları Saklıdır. 