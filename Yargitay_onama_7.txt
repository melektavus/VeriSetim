T.C. YARGITAY 1. CEZA DAİRESİ E. 2023/2715 K. 2023/5725 T. 27.9.2023 DAVA : Sanık hakkında bozma üzerine kurulan hükmün; 5271 Sayılı Ceza Muhakemesi Kanunu'nun286. maddesinin birinci fıkrası ve 307. maddesinin üçüncü fıkrası uyarınca temyiz edilebilir olduğu, 260. maddesinin birinci fıkrası gereği temyiz edenlerin hükmü temyize hak ve yetkilerinin bulunduğu, 291. maddesinin birinci fıkrası gereği temyiz istemlerinin süresinde olduğu, 294. maddesinin birinci fıkrası gereği temyiz dilekçelerinde temyiz sebeplerine yer verildiği, 298. maddesinin birinci fıkrası gereği temyiz istemlerinin reddini gerektirir bir durumun bulunmadığı yapılan ön inceleme neticesinde tespit edilmiştir. Sanık müdafilerinin duruşmalı inceleme talebinin, 7079 Sayılı Kanun'un94. maddesiyle değişik 5271 Sayılı Kanun'un 299. maddesinin birinci fıkrası gereği takdîren reddine karar verilmekle, gereği düşünüldü: KARAR : I. HUKUKİ SÜREÇ 1. ... 1. Ağır Ceza Mahkemesinin, 08.06.2022 tarihli ve 2022/130 Esas, 2022/391 Karar sayılı kararı ile sanık hakkında kasten öldürmeye teşebbüs suçundan, 5237 Sayılı Türk Ceza Kanunu'nun 81. maddesinin birinci fıkrası, 35. maddesinin ikinci fıkrası, 62. maddesinin birinci fıkrası, 53. maddesinin birinci fıkrası ve 63. maddesinin birinci fıkrası uyarınca 10 yıl 10 ay hapis cezası ile cezalandırılmasına, hak yoksunluklarına ve mahsuba karar verilmiştir. 2. ... 1. Ağır Ceza Mahkemesinin, 08.06.2022 tarihli ve 2022/130 Esas, 2022/391 Karar sayılı kararının, katılan vekili ve sanık müdafii tarafından temyizi üzerine Yargıtay 1. Ceza Dairesinin, 09.11.2022 tarihli ve 2022/8724 Esas, 2022/8715 Karar sayılı kararı ile bozma ilamına uyulduğu halde, teşebbüs nedeniyle 9 yıldan 15 yıla kadar hapis cezası öngören 5237 Sayılı Kanun'un 35. maddesinin ikinci fıkrası uyarınca uygulama yapılırken, meydana gelen zarar ve tehlikenin ağırlığı göz önünde tutularak makul düzeyde ceza tayini yerine, yazılı şekilde 13 yıl hapis cezasına hükmolunarak sanığa fazla ceza tayini nedeniyle bozulmasına ve dava dosyasının 5271 Sayılı Kanun'un 304. maddesinin dördüncü fıkrası uyarınca İlk Derece Mahkemesine gönderilmesine karar verilmiştir. 3. ... 1. Ağır Ceza Mahkemesinin, 19.12.2022 tarihli ve 2022/654 Esas, 2022/783 Karar sayılı kararı ile sanık hakkında kasten öldürmeye teşebbüs suçundan, 5237 Sayılı Kanun'un 81. maddesinin birinci fıkrası, 35. maddesinin ikinci fıkrası, 62. maddesinin birinci fıkrası, 53. maddesinin birinci fıkrası ve 63. maddesinin birinci fıkrası uyarınca 9 yıl 7 ay hapis cezası ile cezalandırılmasına, hak yoksunluklarına ve mahsuba karar verilerek dava dosyası, 5271 Sayılı Kanun'un 307. maddesinin üçüncü fıkrası uyarınca doğrudan temyiz merciine gönderilmiştir. II. TEMYİZ SEBEPLERİ 1. Katılan vekilinin temyiz istemi; cezanın üst sınırdan tayin edilmesi gerektiğine ve sanık lehine takdirî indirim uygulanmasının hukuka aykırı olduğuna ilişkindir. 2. Sanık müdafilerinin temyiz istemi; kararın usule aykırı olduğuna, sanığın üzerine atılı suçu işlemediğine, suç vasfının kasten öldürmeye teşebbüs olarak belirlenmesinin hatalı olduğuna ilişkindir. III. OLAY VE OLGULAR 1. Sanık ile katılanın arkadaş oldukları, suç tarihinde katılan ve eşi Nihal'in katılanın sevk ve idaresindeki araçla seyir halinde iken sanık ve tanık ... ile karşılaştıkları, katılanın aracını durdurduğu ve katılan ile sanık arasında kesin olarak tespit edilemeyen bir sebepten çıkan kavgada sanığın katılanı sol koltuk altından bir bıçak darbesi ile sol göğüs boşluğuna nafiz olup akciğerde yaralanmaya ve yaşamını tehlikeye sokan bir duruma neden olacak şekilde yaraladığı anlaşılmıştır. 2. Sanığın eylemi neticesinde katılanda meydana gelen yaralanmaya ilişkin olarak düzenlenen ... Adli Tıp Şube Müdürlüğünün, 03.12.2020 tarihli ve 36197907-103-2020/1296 sayılı; "... Sol göğüs boşluğuna nafiz olup akciğerde yaralanmaya neden olduğundan, kişinin yaşamını tehlikeye sokan bir duruma neden olduğu, tek başına öldürücü nitelikte olduğu..." görüşünü içerir raporu dava dosyasında mevcuttur. 3. Sanık savunması, katılanın beyanı, tanık anlatımları, soruşturma aşamasında düzenlenen tutanaklar, nüfus kayıt örneği ve adli sicil kaydı dava dosyasında mevcuttur. 4. Mahkemece, Hukukî Süreç başlığı altında (2) numaralı paragrafta bilgilerine ve içeriğine yer verilen Yargıtay bozma ilâmına uyulmasına karar verilerek gereklerinin yerine getirildiği belirlenmiştir. IV. GEREKÇE Katılan vekilinin; cezanın üst sınırdan tayin edilmesi gerektiğine ve sanık lehine takdirî indirim uygulanmasının hukuka aykırı olduğuna, sanık müdafilerinin; kararın usule aykırı olduğuna, sanığın üzerine atılı suçu işlemediğine, suç vasfının kasten öldürmeye teşebbüs olarak belirlenmesinin hatalı olduğuna yönelen temyiz sebeplerinin incelenmesinde; Yargılama sürecindeki işlemlerin usûl ve kanuna uygun olarak yapıldığı, eylemin sanık tarafından gerçekleştirildiğinin saptandığı, suçta kullanılan bıçak, isabet yeri, hedef alınan bölge ve katılanda meydana gelen yaralanmanın ağırlığı nazara alındığında suç vasfının kasten öldürmeye teşebbüs olarak kabulünde isabetsizlik bulunmadığı, teşebbüsün ulaştığı aşama ile meydana gelen tehlike ve zararın ağırlığına göre belirlenen cezanın isabetli olduğu ve takdirî indirimin Mahkemenin takdir yetkisi kapsamında, yasal, yerinde ve yeterli gerekçelerle uygulanmasına karar verildiği anlaşıldığından, hükümde bu yönleriyle hukuka aykırılık bulunmamıştır. SONUÇ : Gerekçe bölümünde açıklanan nedenlerle ... 1. Ağır Ceza Mahkemesinin, 19.12.2022 tarihli ve 2022/654 Esas, 2022/783 Karar sayılı kararında katılan vekilince ve sanık müdafilerince öne sürülen temyiz sebepleri ve 5271 Sayılı Kanun'un 289. maddesinin birinci fıkrası ile sınırlı olarak yapılan temyiz incelemesi sonucunda aykırılık görülmediğinden aynı Kanun'un 302. maddesinin birinci fıkrası gereği, Tebliğname'ye uygun olarak, oybirliğiyle TEMYİZ İSTEMLERİNİN ESASTAN REDDİ İLE HÜKMÜN ONANMASINA, Hükmolunan ceza miktarı ve tutuklulukta geçen süre dikkate alınarak sanık müdafilerinin tahliye talebinin REDDİNE, Dava dosyasının, 5271 Sayılı Kanun'un 304. maddesinin dördüncü fıkrası uyarınca ... 1. Ağır Ceza Mahkemesine, Yargıtay ilâmının bir örneğinin ise ... Bölge Adliye Mahkemesi 1. Ceza Dairesine gönderilmek üzere Yargıtay Cumhuriyet Başsavcılığına TEVDİİNE, 27.09.2023 tarihinde karar verildi. Kazancı Elektronik ve Basılı Yay. A.Ş.ne ait Kazancı Hukuk Otomasyon veritabanından alınmıştır. © Tüm Hakları Saklıdır. 