CEZA MUHAKEMESİ HUKUKUNDA ADİL YARGILANMA HAKKI Yazarın Adı : ÖZGE SIRMA,AR. GÖR. İstanbul Kültür Üniversitesi Hukuk Fakültesi Ceza ve Ceza Muhakemesi Hukuku Anabilim Dalı Belge Türü : Makale Eserin Konusu : CEZA VE CEZA USUL HUKUKU, İNSAN HAKLARI HUKUKU İSTANBUL, 2008 İÇİNDEKİLER I. <BR>Adil <BR>Yargılanma <BR>Hakkı <BR>Kavramının <BR>Gelişimi <BR> II. <BR>Adil <BR>Yargılanma <BR>Hakkının <BR>Tanımı <BR> III. <BR>Adil <BR>Yargılanma <BR>Hakkının <BR>Öğeleri <BR> A. <BR>Hak <BR>Arama <BR>Özgürlüğü <BR> B. <BR>Aleni <BR>(Açık) <BR>Yargılanma <BR>Hakkı <BR> C. Makul <BR>Sürede <BR>Yargılanma <BR>Hakkı <BR>D.Yasal <BR>(Olağan) <BR>Mahkeme <BR>E.Yargıç <BR>Tarafsızlığı <BR> F. Yargıç <BR>Bağımsızlığı <BR>SONUÇ <BR> Adil yargılanma hakkı (Right to Fair Trial), hukukun üstünlüğü kavramını oluşturan en önemli öğelerden birisidir. Hukuk devletinde, toplumdaki her birey gibi, sanık da kendini savunma ve suçsuzluğunu kanıtlama hakkından yararlanır[1]. Bu nedenle anılan hak ceza muhakemesi hukuku bakımından da büyük önem arzetmektedir. Çalışmamızda adil yargılanma hakkının gelişimi, tanımı ve unsurlarının yanı sıra söz konusu hak ile ilgili Avrupa İnsan Hakları Mahkemesi (AİHM) kararlarına da yer verilerek adil yargılanma hakkının ceza muhakemesi hukukundaki yeri ortaya konmaya çalışılacaktır. I. Adil Yargılanma Hakkı Kavramının Gelişimi II. Dünya Savaşı'nın ardından Birleşmiş Milletler Örgütü'nün yayınladığı İnsan Hakları Evrensel Beyannamesi ile ilk defa uluslararası bir belgede keyfi tutuklama ve hapsetme yasağı, işkence yasağı, suçsuzluk karinesi gibi ceza muhakemesi hukukunu ilgilendiren pek çok ilke yer buldu. Tüm bu ilkelerin yanı sıra Beyanname'nin 10. maddesinde herkese gerek medeni hukuk gerekse ceza hukuku yargılamaları bakımından hakkaniyete uygun ve aleni yargılanma hakkı tanındı. Kuşkusuz bu ilke bağımsız ve tarafsız bir yargı yeri tarafından yargılanma hakkını da içermektedir [2]. Bu madde, yukarıda sayılan haklardan başka, ceza yargılamasını ilgilendiren bir genel ilkeye daha yer vermektedir: "adil duruşma yapılması (hakkaniyete uygun yargılanma hakkı)"[3] <BR>,[4]. Bu ilkeler 04 Kasım 1950 tarihli "Avrupa İnsan Hakları Sözleşmesi" nde ve daha sonra 19 Aralık 1966 tarihli "Siyasi Haklar Bildirgesi'nde [5] <BR>de yer almıştır. Kökleri Manga Carta'ya uzanan adil yargılanma kavramı (consept of fair trial), kaynağını Anglo-Amerikan Ceza Muhakemesi Hukukunda yer alan "due process of law (adaletin yöntemine uygun bir yargılama ile dağıtımı)" kavramında bulmaktadır. Sonraları geliştirilen bu kavram Amerikan Federal Anayasası' na girmiştir [6]. Avrupa İnsan Hakları Sözleşmesi (AİHS) 'nin 6. maddesi, bu konuda "Adil Yargılanma Hakkı" başlığını taşır. Anılan madde aşağıdaki gibidir: "1. Herkes, gerek medeni hak ve yükümlülükleriyle ilgili nizalar, gerek cezai alanda kendisine yöneltilen suçlamalar konusunda karar verecek olan, yasayla kurulmuş bağımsız ve tarafsız bir mahkeme tarafından davasının makul bir süre içinde, hakkaniyete uygun ve açık olarak görülmesini istemek hakkına sahiptir. Hüküm açık oturumda verilir; ancak, demokratik bir toplumda genel ahlak, kamu düzeni ve ulusal güvenlik yararına, küçüklerin korunması veya davaya taraf olanların özel hayatlarının gizliliği gerektirdiğinde, veya davanın açık oturumda görülmesinin adaletin selametine zarar verebileceği bazı özel durumlarda, mahkemenin zorunlu göreceği ölçüde, duruşmalar dava süresince tamamen veya kısmen basına ve dinleyicilere kapalı olarak sürdürülebilir. 2. Bir suç ile itham edilen herkes, suçluluğu yasal olarak sabit oluncaya kadar suçsuz saydır. 3. Her sanık en azından aşağıdaki haklara sahiptir: a) Kendisine yöneltilen suçlamanın niteliği ve nedeninden en kısa zamanda, anladığı bir dille ve ayrıntılı olarak haberdar edilmek; b) Savunmasını hazırlamak için gerekli zamana ve kolaylıklara sahip olmak; c) Kendi kendini savunmak veya kendi seçeceği bir savunmacının yardımından yararlanmak ve eğer savunmacı tutmak için mali olanaklardan yoksun bulunuyor ve adaletin selameti gerektiriyorsa, mahkemece görevlendirilecek bir avukatın para ödemeksizin yardımından yararlanabilmek; ç) İddia tanıklarını sorguya çekmek veya çektirmek, savunma tanıklarının da iddia tanıklarıyla aynı koşullar altında çağırılmasının ve dinlenmesinin sağlanmasını istemek; d) Duruşmada kullanılan dili anlama dışı veya konuşma dışı takdirde bir tercümanın yardımından para ödemeksizin yararlanmak[7]. " AİHS'nin anılan 6. maddesi "İnsan Hakları Evrensel Beyannamesi" nin 10. maddesi genişletilerek hazırlanmıştır. 10. maddeye ek olarak "makul süre" ve "yasal yargıç esasına göre kurulmuş mahkeme" gibi ilkeler getirilmiştir. İnsan Hakları Beyannamesi ile bağlayıcılığı olmayan bu haklar, AİHS ile Sözleşmeyi kabul eden devletler açısından bağlayıcı duruma gelmiştir. AİHS md. 6/3'e, İngiltere'nin önerisi üzerine beş ayrı hak daha eklenmiştir. Bunlar, "isnadın içeriğiyle ilgili bilgilendirilme hakkı", "savunmanın hazırlanması için yeterli zaman ve imkan verilmesi hakkı", "savunmasını bizzat ya da seçeceği savunman yardımıyla yapma hakkı", "isnadda bulunan tanıklara soru sorma ve isnadı çürütecek tanıkları mahkemeye çağırma ve bunlara soru sorma hakkı", "gerekli olması halinde tercümandan yararlanma hakkı". Böylelikle AİHS'nin 6. maddesinin ilk fıkrası, adil yargılanma hakkı konusunda genel bir düzenleme getirirken, ikinci ve üçüncü fıkralar ise, doğrudan ceza muhakemesine ilişkin olmuştur [8]. Adil yargılanma hakkı kişilere hakkındaki suçlamayı öğrenme, tarafsız ve bağımsız bir mahkemede aleni olarak yargılanma, yargılama sırasında hakkındaki suçlamaya karşı savunma yapabilme imkanının sağlanması, savunmayı gerçekleştirmek için bir avukattan yararlanma olanağı ile savunma için yeterli zaman sağlanmasının yanında, duruşmada bulunma hakkı, susma hakkı ve tüm bunları anadilinde yapabilmesi için tercümandan yararlanma hakkını da içinde bulunduran bir haktır... Tüm bu hak ve olanakların yanı sıra Roma Statüsü ile adil yargılanma hakkı kapsamına "non bis in idem" (kişinin aynı suçtan ötürü birden fazla kez yargılanmaması) kuralı da dahil edilmiştir [9]. 2001 yılında 1982 Anayasası'nın 36/1 maddesi değiştirilerek "Herkes, meşru vasıta ve yollardan faydalanmak suretiyle yargı merciileri önünde davacı ve davalı olarak iddia ve savunma ile adil yargılanma hakkına sahiptir." şeklini almıştır. Görüldüğü gibi maddenin eski biçimine, "adil yargılanma" deyimi eklenerek Türk Hukukunda da adil yargılanma hakkı anayasal güvence altına alınmıştır. 26.09.2004 tarihinde kabul edilip 01.06.2005 tarihinde yürürlüğe giren 5237 sayılı Türk Ceza Kanunu'nun 288'inci maddesin de de "Adil Yargılanmayı Etkilemeye Teşebbüs Suçu" düzenlenmiş, böylelikle özellikle adil yargılanma hakkının en önemli unsurlarından yargıç bağımsızlığı ve tarafsızlığı bakımından önemli bir güvenceye yer verilmiştir. II. Adil Yargılanma Hakkının Tanımı İnsan Haklan Evrensel Beyannamesi'nden Roma İnsan Hakları ve Temel Özgürlükleri Koruma Sözleşmesi'ne kadar pek çok uluslararası belgede yer bulan adil yargılanma hakkı, AİHS'nin de en önemli ilkesidir. Ancak, anılan tüm bu Sözleşmelerde de olduğu gibi AİHS'de de 'adil yargılanma hakkı'nın tanımına yer verilmemektedir. Sözleşmede herhangi bir tanımın bulunmaması Avrupa İnsan Hakları Mahkemesi'ne her somut olayda konuyla ilgili değerlendirme yapma olanağı sağlamaktadır. Adil yargılanma hakkının içinde yer alan en önemli öğeler, sanığa, "savunma için yeterli olanakların sağlanması" ve "dürüst yargılama yapılması" dır [10]. "Savunma için yeterli olanakların sağlanması" öğesi, sanığın üzerine yüklenen suçu bilmesi, bu suçlamaya karşı kendini bizzat veya seçeceği ya da kendisine tayin edilen bir avukat yardımıyla savunması, savunmasını hazırlaması için kendisine yeterli süre ve olanak verilmesi, delillere ulaşma hakkının kullanımına olanak sağlanması, mahkemece dinlenen tanıklara bizzat veya avukatı aracılığıyla som sorma ya da kendisine yapılan suçlamalara karşı, kendi tanıklarını mahkemeye getirme ve onlara soru sorma hakkı, eğer yargılama sırasında konuşulan dili anlamıyor ise tercümandan yararlanma hakkı gibi hakları içermektedir. Tüm bu haklar, iddia ve savunmanın karşılıklı ve eşit ölçüde yapıldığı bir yargılamanın [11] <BR>adil bir yargılanma oluşturacağı anlayışına dayanmaktadır. "Dürüst yargılama" ise, yargılamanın yasal, bağımsız ve tarafsız bir mahkeme tarafından, aleni olarak sanığın lehine ya da aleyhine dürüstlüğe aykırı bir işlem yapılmaması, sanığın yargılama sırasında dürüst yargılanmadığına ilişkin bir düşünceye kapılmamasıdır. [12] <BR> Friedrich-Christian Schroder, 6. maddede yer alan bu hakların "adil yargılanma hakkı"nın sadece özünü oluşturduğunu, kavramın bu çerçeve içinde daha geniş yorumlanması gerektiğini savunmaktadır. [13] <BR> Adil yargılanma hakkı, sanığa yargılama esnasında savunma için yeterli olanakları sağlayarak, öncelikle ceza yargılamasının temel ilkelerinden "silahların eşitliği ilkesi"in gerçekleştirmektedir[14]. Tüm bu açıklamalar çerçevesinde, ceza hukuku bağlamında adil yargılanmayı, ceza yargılamasında birçok cepheye karşı tek başına savaşmakta olan sanığa çeşitli haklar tanınarak adil bir denge sağlamak ve yargılamanın yasal, bağımsız ve tarafsız bir mahkeme önünde aleni ve dürüstçe yapılması olarak tanımlayabiliriz [15]. Bu hakkın temeli, mahkemelerin iyi ve adaleti gerçekleştirici biçimde çalışmasını isteme olarak nitelendirilebilir [16]. III. Adil Yargılanma Hakkının Öğeleri A. Hak Arama Özgürlüğü Hak arama özgürlüğü, AİHS'nin 6. maddesinde düzenlenen hakların önkoşulu durumundadır. Böylece, hak arama özgürlüğü, 6. maddede düzenlenen tüm bu hakların özünde yer alır ve anılan bu hakları koruma altına alan bir üst kavram niteliği taşır. Hak arama özgürlüğü bulunmayan bir yerde, adil yargılamadan söz etmek de olanaksızdır. Hak arama özgürlüğü, İnsan Hakları Evrensel Beyannamesi' nin 8. maddesinde, şu şekilde yer almaktadır: "Herkes, Anayasa ya da yasa ile kendisi için güvence altına alınan temel hakları ihlal eden tasarruflara karşı yetkili ulusal yargı yerleri aracılığı ile kullanılacak etkin hukuk yollarına başvuru hakkına sahiptir." Kavram, 1982 Anayasası'nın 36. maddesinde, madde başlığı olarak yeralmakta ve maddede açıkça kişilerin adil yargılanma hakkına sahip oldukları belirtilmektedir. 36. Maddeye göre, herkes meşru yollardan yargı merciileri önünde iddia ve savunma yapabilir. Bilindiği gibi, hak arama özgürlüğü, bireylere başvuru yolunun açık olmasıyla ya da bu yollara başvuru hakkı tanınmasıyla kullanılabilir. Başvuru ve başvuru yollarından anlaşılması gereken, yargısal, idari ve siyasal anlamdaki başvurular ya da başvuru yollarıdır. Oysa, Anayasanın 36. maddesinde, sadece, yargı yerlerine başvuru ve başvuru yolları öngörülmüştür. Avrupa İnsan Hakları Sözleşmesi'nin 6. maddesi de kişilere medeni hak ve yükümlülükleri ile ilgili ya da kendilerine karşı bir suç isnadının bulunması durumunda, yargı yoluna başvurma imkanı tanır. Hak arama özgürlüğü anılan maddede açıkça belirtilmemekle birlikte, AİHM, bu özgürlüğün kullandırılmamasını 6. maddeye aykırılık olarak kabul etmektedir [17]. Ceza muhakemesi hukuku bakımından hak arama özgürlüğü kişinin üzerine yüklenen suç ile ilgili olarak hakkında mahkemece karar verilmesini isteme hakkı olarak tanımlanabilir [18]. B. Aleni (Açık) Yargılanma Hakkı Avrupa İnsan Haklan Sözleşmesi'nin 6. maddesinin birinci fıkrasında, aleni yargılanma kavramı, "Herkes, gerek medeni hak ve yükümlülükleriyle ilgili nizalar, gerek cezai alanda kendisine yöneltilen suçlamalar konusunda karar verecek... bir mahkeme tarafından davasının... açık olarak görülmesini istemek hakkına sahiptir. " şeklinde tanımlanmış ve güvence altına alınmıştır. Aleni (açık) yargılanma kavramının bir başka anlamı da yargılamaya katılmak zorunda olan kişilerin dışındaki kişilerin de isterlerse, yargılamaya katılabilmeleridir. Ancak, bu kimseler yargılamaya katılmasalar da eğer katılımları engellenmediyse, yargılama aleni olarak yapılmış sayılır. Yargılamaya katılması zorunlu olan kişilerin katılımı ise, zaten yargılamanın yapılması için vazgeçilmez bir unsurdur. Açık yargılanma hakkı kısaca, yargılamaya katılması zorunlu olmayan üçüncü kişilerin de isterlerse yargılamaya katılabilmesi ve kamunun (halkın, dava dışındaki kişilerin) duruşmayı izleyebilmesi olarak tanımlanmaktadır [19]. Aksi halde yani yargılama sırasında kamu denetimi yapılmasına izin verilmemesi halinde toplumun adalete olan inancını sarsılabilir [20]. Aleni yargılanma[21] <BR>hakkı, suç işlediği düşünülen kişinin kamuoyu önünde (kişiler önünde) yargılamasının yapılarak, hiçbir suçun cezasız kalmayacağı düşüncesinin toplumda yer etmesinin sağlanmasının yanında; adil yargılanma yapıldığını, temel hak ve özgürlüklere saygılı davranıldığını ve yargılama kurallarına uyulduğunu topluma gösterme ve böylece toplumun adalete olan güvenini koruma amaçlarıyla kabul edilmiş bir kavramdır. Aleni yargılanma hakkı, Birleşmiş Milletler Medeni ve Siyasi Haklar Sözleşmesi'nin 14. maddesinin birinci fıkrası ile Amerikan İnsan Hakları Sözleşmesi'nin 8. maddesinin son fıkrasında [22] <BR>yer almaktadır. Aleni yargılama kavramı 1982 Anayasası'nın 141. maddesinde ise, "Mahkemelerde duruşmalar herkese açıktır" denilerek bir ilke olarak kabul edilmiştir. Ceza yargılamasında açıklık, genellikle kovuşturma evresinde geçerli olmaktadır [23]. Bilindiği gibi, ceza yargılamasında soruşturma evresinde gizlilik esastır. Soruşturma evresinin gizli olması nedenlerinden biri, suç işlediği şüphesi olan kişinin lekelenmeme hakkı, öteki neden ise, kanıtların güvence altına alınmak istenmesidir[24] <BR>. CMK m. 182/1 'de "Duruşma herkese açıktır" denilerek ilke, devamı maddelerde ise kuralın istisnaları düzenlenmektedir. Anılan bu düzenlemeye göre, genel ahlak ve kamu güvenliğinin (kamu düzeninin bir parçası olarak) kesin olarak gerekli kıldığı durumlarda, duruşma, gizli olarak yapılabilir. Ayrıca, hukukumuzda küçüklerin yargılanmasında gizlilik esastır. CMK' nun 185. maddesi uyarınca, onsekiz yaşını doldurmamış küçüklerin yargılanması gizli yapılmalı; bu çocuklara ilişkin hükümler de, kapalı duruşmada açıklanmalıdır. Ancak, açıklığın kaldırılmasıyla ilgili gerek 1982 Anayasası'nda, gerek ilgili düzenlemelerde kullanılan bazı deyimler, bu konuda yargıcın geniş bir değerlendirme serbestisine sahip olduğunu göstermektedir. Aleni yargılanma hakkı kapsamında değerlendirilmesi gereken yayım özgürlüğü gerek CMK'da gerekse Anayasa'da yer alan önemli bir kuraldır. Anayasa'nın 28. maddesinin 5. fıkrasında yer alan "... yargılama görevinin amacına uygun olarak yerine getirilmesi için, kanunla belirtilecek sınırlar içinde, hakim tarafından verilen kararlar saklı kalmak üzere, olaylar hakkında yayım yasağı konamaz." kuralı yanında CMK'nın 187. maddesi de duruşmanın içeriği, milli güvenliğe ya da genel ahlaka veya kişilerin saygınlık, onur ve haklarına dokunacak veya suç işlemeye kışkırtacak nitelikte ise yayın yasağı konulabilmesini düzenlemektedir. Yargılamanın açık olması, öte yandan, geniş yorumlanarak, basının davayla ilgili bilgi alıp kamuoyunu bilgilendirmesi ve duruşmalarla ilgili yorum yapabilmesi olarak da görülmektedir Kanımca, özellikle CMK'da yer alan düzenlemeler karşısında, bu yorumlara katılmak zordur. Örneğin, CMK'nın 183. maddesi, adliye binasında ya da duruşma salonlarında her türlü sesli ya da görüntülü kayıt ya da nakil yapılmasını ve bunları sağlayan aletlerin kullanılmasını yasaklamaktadır. Böylece, eskiden olduğu gibi, adliye binasından ya da duruşma salonlarından televizyon görüntüleri yayınlanamayacaktır. Ancak, kamuoyunun bilgilendirilmesi için, basının duruşmalarda hazır bulunması ve görüntü yerine, ressamlar tarafından çizilmiş görüntülerin kullanılmasına izin verilmiştir. Buradaki söz konusu tartışma, basının açıklık ilkesi çerçevesinde haber verme hakkını kullanış şeklidir. Basının bu hakkını (duruşmalarda bulunma hakkını), sanık lehine öngörülen suçsuzluk karinesi ve yargıcın tarafsız olması ilkesine aykırı şekilde kullanmaması gerekmektedir. Aksi durumda basının amacı, aleni yargılanma ilkesinin temelinde yatan düşüncelerden biri olan halkın ceza davalarında bir kontrol mekanizması olması gereğini aşar, daha çok halkın vicdani yönünü etkilemeye ve böylece tirajlarını arttırmaya yönelik çabalar olarak ortaya çıkar. Bu durumda adil yargılanma hakkının diğer öğeleri olan yargıç bağımsızlığı ve yargıç tarafsızlığı tehlikeye düşebilir. Ayrıca, Anayasa'nın 138. maddesine göre, mahkemelere tavsiye ve telkinde bulunamaz, hükmü hatırlanmalıdır. Açık yargılanma hakkından vazgeçmenin olanaklı olup olmadığı da, tartışmalara neden olan bir konudur. Mahkeme, kişinin açık istemini ya da zımni olarak vazgeçmesini kabul etmektedir. AİHM, kamu yararının söz konusu olduğu durumlar dışında, açıkça bir beyanı ya da kapalı olmakla birlikte hiçbir şüpheye yer bırakmayacak biçimde bir vazgeçmeyi, açık yargılanma hakkından feragat için yeterli görmekte ve bu durumu kabul etmektedir. Zımni bir vazgeçmeyle ya da açıkça bir beyanla, açık yargılama hakkından vazgeçmenin sağlanabilmesi için, vazgeçme hakkının iç hukukta düzenlenmiş olması da AİHM tarafından aranmaktadır [25]. Bilindiği gibi, ceza yargılamasının amacı, kişi yararını değil, toplum yararını gerçekleştirmektir. Bu nedenle, kanımca, aleni yargılanma ilkesinden, AİHS' nin 6. maddesinin birinci fıkrasında belirtilen durumlar dışında, kişinin istemi üzerine vazgeçilememesi gerekir. Çünkü, iç hukuk düzenlemelerimizde, sanığa bu yönde bir hak tanınmamıştır. İç hukukta duruşmanın yapılıp yapılmayacağına mahkeme kendiliğinden karar veriyorsa, sanığın duruşma istememesinin, aleni yargılamadan vazgeçme anlamına gelmeyeceği açıktır [26]. Yukarıda da değinildiği gibi, AİHM, önüne gelen davalarda, açık duruşma konusunda iki ölçüt kullanmaktadır: "Duruşmaların kamuya açık yapılması" ve "başvuru sahibinin hazır bulunacağı sözlü duruşmanın yapılması". Son olarak açık yargılanma hakkının son öğesi olan "açık hükmü" ele alalım. AİHS' nin 6. maddesinin birinci fıkrasında "... Hüküm aleni olarak açıklanır; ancak basın ve kamu duruşmanın tamamından ya da bir bölümünden, bir demokratik toplumda, ahlak, kamu düzeni yahut milli güvenlik yararına, gençlerin çıkarlarının ya da tarafların özel yaşamlarının bunu gerektirmesi hallerinde, ya da aleniyetin, adaletin gereklerine zarar verebileceği özel koşullar bulunması halinde, mahkemenin görüşüne göre kesin biçimde gerekli olduğu ölçüde, çıkartılabilir." hükmüne yer verilerek, hem açık hüküm kural olarak düzenlenmiş, hem de ayrıksı durumlara yer verilmiştir. AİHM' nde açık hükmün nasıl olması gerektiğine ilişkin ayrıntılı bir açıklık yoktur. Hükmün kamuya açık bir duruşmada, yüksek sesle okunması ya da hükmün herkesin bakabileceği bir yere asılması gibi çeşitli yöntemler kullanılmakla, mahkeme açık hüküm öğesinin amacına uygun şekilde gerçekleştirileceğini belirtmektedir [27]. C. Makul Sürede Yargılanma Hakkı Makul sürede yargılanma hakkı, kaynağını "gecikmiş adalet, adalet değildir" düşüncesinden almaktadır [28]. AİHM makul sürede yargılanma hakkının amaçlarını "mahkemedeki yargılamanın tüm taraflarını...çok uzun usul gecikmelerine' karşı korumak... ayrıca' adaletin etkinliğini ve inandırıcılığını zedeleyebilecek gecikmeler olmaksızın sağlanması... " [29] <BR>olarak saymaktadır. Bu hak ile hak arayanlar için, yargılama sürecinin mümkün olduğunca az zaman alması, özellikle sanığın içinde bulunduğu konumdan en az zarar görmesi amaçlanmaktadır. Makul sürede yargılanma hakkı, AİHS' nin 6. maddesinin birinci fıkrasında düzenlenmektedir. "Makul sürede yargılanma hakkı"nı, Sözleşme'nin 5. maddesinin üçüncü fıkrasında düzenlenen "soruşturma süresinin makul olması hakkı" ile birarada ele almak gerekmektedir [30]. Anılan 5. madde, tutuklanan kişinin olası en kısa sürede mahkeme önüne çıkartılmasını ya da yargılama sürerken salıverilmesini öngörürken, 6. maddede bunun devamı niteliğinde, davanın yine olası en kısa sürede görülmesini düzenler[31]. Görüldüğü gibi, her iki madde de tutuklu ya da sanığın bulunduğu durumun en kısa sürede değişmesi için düzenlenmiş, tutuklu ve sanıkları koruyucu nitelikte maddelerdir. AİHM, 6. maddeye dayanarak, Sözleşme'ye taraf olan devletlerin hukuk sistemlerini bu madde hükümlerini yerine getirecek şekilde düzenlemekle yükümlü kılmıştır. Mahkeme, bu hakkın bir iç hukuk kuralı olarak kabul edilmemesini ve bu hakkın sürekli ihlalini eleştirerek, bu gibi durumlarda fazla inceleme yapmadan ihlal karan vermektedir[32]. Makul sürede yargılanma hakkını sağlama, Anayasamızda da [33] <BR>yargıya bir görev olarak yüklenmektedir (m. 141/4). Burada muhakkak belirtilmesi gereken husus, makul süreye ilişkin mutlak, saptanmış bir sürenin bulunmadığıdır. Yargılama süresinin makul (akla uygun, mantıklı) olması, davaların özelliğine göre değişmektedir. AİHM, altı yıl, iki ay, iki gün süren bir cinayet davasında (BODDAERT v. BELÇİKA davasında), şerik sanığın işlediği başka bir suçtan yargılanmasının sonucunun beklenmesini (bekletici mesele sayılmasını), davanın makul sürede görüldüğü gerekçesiyle bir ihlal olarak algılamamışken [34]; üç yıl süren FOTİ ve DİĞERLERİ v. İTALYA davasında, sürenin tespitinde suç isnadı tarihine bakılacağı, ayrıca makul sürenin her olayın koşullarına göre değerlendirileceğini söyleyerek, davayı makul süre koşuluna aykırı bulmuştur [35]. Yukarıda da belirtmeye çalıştığımız gibi AİHM'e göre makul süre, görülen davanın özelliklerine ve niteliğine göre, en kısa olan süredir. Kişi özgürlüğünün doğrudan ihlal edildiği ceza davalarında ise sürenin daha kısa olması Mahkeme'ce kabul gören bir durumdur. Makul sürenin, ceza davalarında, tutuklama kararının çıkması ya da tutuklama olmayan durumlarda kamu davasının açılması anında başladığı kabul edilmektedir [36]. Sürenin sonu ise, yargılamanın tümüyle sona erdiği, hükmün kesinleştiği andır[37]. Türk Hukukuna göre, hükmün kesinleştiği an tüm iç hukuk yollarının tüketildiği andır [38]. AİHM, makul süre konusunda belli başlı bazı ilkeleri, özellikle gözönünde bulundurmaktadır. Bunlar: "davanın niteliği ve karmaşıklığı", "başvuru sahibinin tutumu" ve "otoritelerin tutumu"dur. Bu ilkelerin yanında, davanın "başvuruda bulunan için önemine"de dikkat edilmektedir. Şüphesiz ki, makul süre tespit edilirken adaletin gerçekleştirilmesi de gözardı edilmeyecek ve bu iki kavram mahkemece birlikte değerlendirilecektir. Bu bağlamda, bir yandan yargı yerlerinin olası en kısa sürede yargılamayı bitirmesi beklenirken, öte yandan, devletten adaletin gerçekleştirilmesi de beklenmektedir. CMK'da makul sürede yargılanma hakkına ilişkin düzenlemelere de yer verilmektedir. Bu düzenlemelerin en önemlilerinden biri olan iddianamenin iadesi ile birlikte hazırlık soruşturması evresinin titizlikle gerçekleştirilmesi ve böylece tek celse ile kovuşturmanın tamamlanması hedeflenmektedir. Hazırlık soruşturmasının istenilen gibi gerçekleşmesi için adli kolluk kurulmuş, böylelikle savcıya yardımcı, uzman bir kurum oluşturulmuştur. Yine savcıya kovuşturma mecburiyeti ilkesinin bir istisnası olarak belli durumlarda takdir yetkisi tanınmış, böylelikle mahkemelerin iş yükü azaltılmaya çalışılmıştır. Makul sürede yargılanmaya yardım edebilecek bir diğer önemli husus ise, müdafi yardımıdır. Görüldüğü gibi 5271 sayılı Ceza Muhakemesi Kanunu makul bir sürede yargılama yapılması için ceza muhakemesi sistemini baştan aşağıya yenileyip, adeta yeniden inşa etmiştir. D.Yasal (Olağan) Mahkeme Tabii hakim deyimini de içine alan bu kavram, kanunla, suçun işlenmesinden önce kurulmuş ve yetkilendirilmiş yargı organını ifade etmektedir. Fail, kendisinin ve fiilinin ortaya çıkmasından önce, yasa ile oluşturulmuş olan bağımsız bir mahkeme tarafından yargılanıp, suçluluğuna ya da suçsuzluğuna karar verilecektir. Böylece, kişi ya da olay için özel olarak kurulan ve dolayısıyla taraflı ya da bağımlı olabilecek bir mahkemeden söz edilemeyecektir [39]. E.Yargıç Tarafsızlığı Ceza yargılaması yargıç ve mahkeme olmak üzere iki makamdan oluşmaktadır. Yargıçların bir kısmı mahkeme makamını oluştururken, diğer bir kısmı yargıçlık makamını oluştururlar[40]. Yargılamayı sürdürme yani savunma ve iddiayı dinleyip, uyuşmazlığı çözüp, maddi gerçeğe ulaşma görevi mahkemeye aittir. Mahkeme bu yetkisini de yargıçlar eliyle yürütmektedir. Ayrıca yargıçlar, mahkemelerin görev alanına girmeyen yargılama işlerinde de görev almaktadırlar. Yargılamada önemli görevler üstlenen yargıçlarda, bazı özellikler bulunmalıdır [41]. Bu özelliklerin başında, yargıcın tarafsız ve bağımsız olması gelmektedir. Yargıcın yargılamayı sürdürürken, yargılama dışından gelecek dış etkilere karşı korunması, bağımsızlığının sağlanması, yargılama sırasında ortaya çıkabilecek kimi olumsuzluklara karşı korunması gerekir. Bu özellik, yargıçların tarafsızlığı olarak ifade edilmektedir. [42] <BR> Tarafsızlık, yargılama sırasında, yargıcın iddia ve savunma yerlerine eşit uzaklıkta olması, herhangi bir tarafın yanında olmaması, taraflara herhangi bir ayrıcalık tanımamasıdır [43]. AİHS'nin 6. maddesinde, adil yargılanma hakkının bir öğesi olarak yer alan tarafsızlık kavramı, 1982 Anayasasında açıkça yer almamakla birlikte hem Anayasa'da yer alan hukuk devleti ve adil yargılanma hakkı gibi kavramların içinde yer bulmakta hem de Anayasa'nın 90. maddesi gereği AİHS temel insan haklarına ilişkin bir antlaşma olduğundan bu sözleşme de yer bulan mahkemelerin tarafsızlığı da kanun üstü bir konumda yer almaktadır. Ceza Muhakemesi Kanunu yargıç tarafsızlığına ilişkin durumları 22, 23 ve 24. maddelerde düzenlemektedir. Bunlardan 22. maddede düzenlenen durumlar CMUK'da da düzenlenen ve görev yasağı olarak tanımlanan haller[44] <BR>iken; 23. maddede üç yeni görev yasağının daha düzenlendiği görülmektedir. Bunlar: yargıcın önceden dava ile ilgili bir karar ya da hükme katılması; davanın soruşturma evresi sırasında görev alan hakimin kovuşturma evresinde de görev alması ile yargılamanın yenilenmesi halinde ilk yargılamada görev alan yargıcın ikinci yargılamada da görev almasıdır. CMK'nın 24. maddesi ise, tarafsızlığı şüpheye düşürebilecek diğer durumlarda da yargıcın tarafsızlığının olmadığı iddiası ileri sürülebilir diyerek görev yasaklarında düzenlenmeyen kimi durumlar bakımından da hakimin reddi imkanını tanımaktadır. AİHS bakımından da, tarafsızlık (yansızlık) benzer anlamlar taşımaktadır. AİHM "Her ne kadar tarafsızlık normalde önyargı veya peşin hükümlü olmamak anlamına gelse de, bunun Sözleşmenin 6. maddesi kapsamında varlığı ya da yokluğu, çeşitli yöntemlerle sınanabilir. Bu bağlamda öznel yaklaşım yani belirli bir yargıcın belirli bir davadaki şahsi hükmünün değerlendirilmesi ile yargıcın bu anlamda tüm meşru şüpheleri bertaraf etmeye yetecek teminat sağlayıp sağlamadığını belirlemek üzere nesnel yaklaşım arasındaki farka işaret edebilir. "[45] <BR>diyerek, inceleme yaparken, yargıç tarafsızlığını (yansızlığını) öznel ve nesnel olarak ele aldığını ortaya koymuştur. Öznel tarafsızlık, yargıcın kişi olarak tarafsızlığını gösterirken, nesnel tarafsızlık mahkemenin kurum olarak tarafsızlığını ifade etmektedir [46]. Aslında, yargıçların öznel olarak tarafsız oldukları bir varsayım olarak kabul edilmektedir. Yargılamanın doğasında, yargıcın tarafsız olduğu ve bu biçimde davranacağı varsayımı vardır. Yargıcın yargılama sırasındaki davranışları, sorduğu sorular, yaptığı yorumlar, yargılamaya taraf kişileri, yargıcın öznel olarak taraflı olduğu kanısına sevkedebilir. Bu nedenle AİHM, öznel tarafsızlık iddialarıyla önüne gelen davaları, bu gibi davranışları kanıtlamanın güçlüğü ve tarafların yanlış anlama olasılığı nedenleri ile genellikle kabul etmemektedir. Mahkeme genellikle, yargıcın yargılama sırasındaki yorumlarını, kullandığı sözleri nesnel tarafsızlık olarak kabul etmektedir. AİHM, nesnel tarafsızlığı incelerken, yargı yerinin dış görünümüne ve özellikle ceza yargılamasında, sanığın yargı yerinin tarafsızlığına inanmasına önem vermektedir. Ancak, bu ölçütler de yeterli değildir. Sanıkta böyle bir kuşku varsa, bunun nesnel olarak doğrulanabilir bir kuşku olması gerekmektedir [47]. Bu ölçütlere göre karar verdiği davalarda, mahkemenin gerekçesi, toplumun adalete olan inancının sarsılmamasıdır. AİHM açısından, CMK'da olduğu gibi, yargıcın daha önce yargılamanın herhangi bir aşamasında davaya ilişkin bir görev almış olması yargıcın tarafsızlığına kuşku ile bakılmasına neden olmaktadır. Yargıcın hükümle ilgili görüş açıklaması, örneğin, bilirkişi olarak hükmün oluşması için önemli bir konuda kanısını bildirmesi durumunda, o davada bir yargıya varmış olacağından, tarafsız olamayacağı kesindir. AİHM, daha önceden savcılık makamında dava hakkında görüş bildiren bir kişinin, davaya yargıç olarak bakmasının tarafsızlığı etkileyeceği düşüncesiyle, AİHS'nin 6. maddesinin birinci fıkrasına aykırılık bulunduğuna karar vermiştir [48]. Bununla birlikte yargıç, yargılama sırasında davanın esasına girmeden bir karar verdiyse, örneğin, yetkisiz bir mahkeme önüne gelen bir davayı sadece usulen inceleyip reddettiyse, davanın esası hakkında bir kanıya ulaşmadığından tarafsızlıktan söz edilemeyecektir [49]. Bu açıklamalar doğrultusunda, yargıcın tarafsız sayılabilmesi için, dava dosyası önüne geldiği zaman, sanık lehine ya da aleyhine herhangi bir kanıya varmamış olması gerekmektedir. Suçtan zarar gören kişinin bizzat yargıç ya da yakın akrabalarından biri olması ya da sanıkla yargıç arasında evlilik bağı olması gibi durumlar dışında, bir sorun daha karşımıza çıkmaktadır: Basın... Görsel, işitsel ve yazılı basın günümüzde, dördüncü güç olarak, yargılama makamlarını en çok etkileyen kurumlardan biridir. Yukarıda değindiğimiz ve ileride de açıklayacağımız bu konuyu yargıç tarafsızlığı açısından irdelediğimizde, herhangi bir kanıya varmadan dava dosyasını önüne almasını beklediğimiz yargıcın, günümüzde yaygın iletişim araçları yüzünden, ciddi bir tehditle karşı karşıya kaldığını söyleyebiliriz. Yasal düzenlemelerin yetersizliği nedeniyle, çoğu zaman kolluk güçlerince yakalanan bir kişinin basın organlarınca yaygın bir biçimde haber konusu yapıldığına ve bu kişinin yargılanmadan suçlu ilan edildiğine ve hakaret sayılabilecek ifadelerle toplumun karşısına çıkarıldığına tanık olmaktayız. Böylece, yargılamayı yürütecek olan yargıç dava dosyası önüne gelmeden, dava üzerinde herhangi bir inceleme yapmadan, sanık hakkında basın tarafından verildiği biçimiyle bilgi edinmekte ve düşünce sahibi olmaktadır. Bu durum ise, yargıcın tarafsızlığını ister istemez, az da olsa etkileyici niteliktedir [50]. F. Yargıç Bağımsızlığı Yargıçlar, yargı denilen yargılama işini, yani, uyuşmazlıkların çözümünü yürüten, tüm bu sayılan işlerin insan öğesini oluşturan kişidir [51]. Bu nedenle, muhakeme denildiğinde akla ilk olarak yargıçlar ve yargıçlık işi (uğraşı, etkinliği, mesleği) gelmektedir. Yine bu nedenle, yargı bağımsızlığı denildiğinde, yargıçların bağımsızlığı gündeme gelmektedir. Bir yargıcın bağımsızlığı demek, kısaca, yargıcın yargılamayı yaparken özgür olmasıdır. Kuşkusuz, bu sınırsız bir özgürlük değildir. Yargıç kararını verirken; doğrudan ya da dolaylı, hiçbir baskı görmemelidir. Yargıç adalet dağıtan kişidir. Adalet dağıtma işini sürdüren yargıç, yargılama dışındaki etkilerle karşılaşmadan muhakemeyi sürdürmelidir. Böylece yargıçlar, Anayasa'nın 138. maddesinde yer alan ölçütlere uygun olarak, vicdani kanılarıyla hüküm verirler. Kanımızca, yargıç bağımsızlığı kavramı, emir ve talimat almama, özgür olarak karar verebilme, karar verirken herhangi bir yere karşı sorumluluk taşımama, yasaya ve hukuka bağlılık öğelerinden oluşmaktadır [52]. Yargıç bağımsızlığı, yargıcın hukuk ve yasalar çerçevesinde hareket etmesi ve sadece vicdanına karşı hesap vermesidir. Yargıç, vereceği kararlarda hep yasaların çizeceği sınırlar çerçevesinde hareket edecek ve vermiş olduğu kararın sorumluluğu da sadece bu yasalar çerçevesinde olacaktır. Yargıç bağımsızlığı ilkesi, güçler ayrılığı ilkesinden ortaya çıkan bir kavramdır. Ayrıca hukuk devleti ilkesi gereğince, idarenin yapmış olduğu eylem ve işlemler yargı denetimi altındadır. Toplumu oluşturan bireyler uyuşmazlıklara çözüm getiren yargı yerini dolduran yargıçların tümüyle bağımsız olduğundan emin olmak isterler. Bu güvence, hukuk devletinin olmazsa olmaz güvencelerinden biridir. AİHM'nin yargı yerlerinin bağımsız olup olmadığını incelerken, kullandığı kimi ölçütler de yargıç bağımsızlığı bakımından önemlidir. Bu ölçütler: • Yargıçların atanma biçimi, • Görev süreleri, • Yargıçlık teminatı (güvencesi), • Kurumun bağımsız bir görünüme sahip olup olmadığıdır [53]. Yargıç Bağımsızlığı'nin Türk Hukukuna girişi 1876 tarihli Anayasa'da yer alan "Mahkemeler her türlü müdehelattan azadedir. [54]" hükmü ile gerçekleşmiştir. Ayrıca anılan Anayasa' da, yargıçların emeklilikleri, görevden alınmalarının ve diğer bazı özlük haklarının özel bir yasayla düzenleneceği belirtilerek (md. 81), yargıçların yargıçlık işi dışında başka bir görev alamayacakları (md.90) belirtilmiştir [55]. Bu dönemde, Anayasa'da yer alan özlük işlerini düzenlemek amacıyla "Teşkilat-ı Mehakim Kanunu" kabul edilmiştir. Yasa yargıçların görevlerine son verilememesi güvencesinin yanında, kendileri istemedikçe başka bir göreve atanamamaları güvencesini de tanımaktaydı [56]. 1924 ve 1961 Anayasalarında da yargıçlara çeşitli güvenceler sağlanarak bağımsız yargı korunmaya çalışılmıştır. 1924 Anayasası'nın 8'nci maddesi " Yargı hakkı, millet adına usul ve kanuna göre bağımsız mahkemelerce kullanılır" diyerek yargıçların bağımsız olduğunu ve sadece yasa ile bağlandıklarını kabul etmiştir. Ayrıca yargıçların yasayla belirlenen durumlar dışında görevlerinden alınamayacakları hükme bağlanmıştır (1924 AYmd.55). 1924 Anayasası'nın 56. maddesi ile yargıçların atanmaları, hakları görevleri ve niteliklerinin özel bir yasayla düzenleneceği belirtilmektedir. Anılan Anayasa'da yargıçların yasa ile belirlenen işler dışında genel ve özel nitelikli görev alamayacakları da düzenlenmektedir (md. 57). 1961 Anayasası'nın 132 ve devamı maddelerinde "mahkemelerin bağımsızlığı", "hakimlik teminatı" ve "hakimlik mesleği" başlıkları altında yargıç bağımsızlığına ilişkin hükümler[57] <BR>düzenlenmiştir. [58] <BR> Yargıçlık mesleği Anayasal güvence altındadır. 1982 tarihli Türkiye Cumhuriyeti Anayasasının 138. maddesinde, "mahkemelerin bağımsızlığı" başlığı altında yargıçlık mesleğine ilişkin güvenceler sayılmıştır: "Hakimler görevlerinde bağımsızdırlar; Anayasaya, kanuna ve hukuka uygun olarak vicdanî kanaatlerine göre hüküm verirler. Hiçbir organ, makam, merci veya kişi yargı yetkisinin kullanılmasında mahkemelere ve hakimlere emir ve talimat veremez, genelge gönderemez, tavsiye ve telkinde bulunamaz. Görülmekte olan bir dava hakkında Yasama Meclisinde yargı yetkisinin kullanılması ile ilgili soru sorulamaz, görüşme yapılamaz veya herhangi bir beyanda bulunamaz. Yasama ve yürütme organları ile idare mahkeme kararlarına uymak zorundadır; bu organlar ve idare mahkeme kararlarını hiçbir suretle değiştiremez ve bunların yerine getirilmesini geciktiremez. " Bu maddeden de açıkça anlaşıldığı gibi, yargıç bağımsızlığının içeriği, hiçbir makam ve kişiden emir ve talimat almama; hiçbir makam ve kişiye hesap vermeme; yargıcın yargılamayı sürdürürken yasalar ve vicdanı ile başbaşa kalmasıdır, denilebilir. Yargıç bağımsızlığını sağlamak için yargıçlara yukarıda belirttiğimiz anayasal ve yasal bazı haklar ve ayrıcalıklar tanınmıştır. Anayasanın 139. maddesi ile Hakimler ve Savcılar Kanunu'nun 44. maddelerinde yer alan bu güvenceleri şöyle sıralayabiliriz; • yargıçların görevlerine son verilemez, • bir mahkemenin ya da kadronun kaldırılması nedeniyle de olsa aylık, ödenek ve başkaca özlük haklarından yoksun bırakılamazlar, • kendi istekleri dışında 65 yaşından önce emekli edilemezler, yargıçlar kendi istekleri dışında bakanlık merkez kuruluşuna atanamazlar. SONUÇ Savunma hakları bakımından çok önemli bir yer tutan "Adil Yargılanma Hakkı", temel insan hakları belgelerinin de vazgeçilmez maddelerinden biridir. Adil yargılanma hakkının varlığı, sadece sanığın yapılan yargılamanın adil olmasına olan inancını korumakla kalmaz; bunun yanında toplumun adalete olan inancını da korur. Bu sebeplerle bu hak sadece insan hakları belgelerinde korunmakla kalmamış özellikle AİHS'e taraf olan ülkeler bakımından bir yükümlülük olarak iç hukukta da yaşatılmıştır. Türk hukuku bakımından da bu durum değişmemektedir. Gerek Anayasada gerekse kanunlar tarafından bu hak koruma altına alınmıştır. Ancak kanımca adil yargılanma hakkının da içinde bulunduğu insan haklarının uygulanabilmesinin en kolay yolu, hukuk bilincinin halkta uyanması, uyandırılmasıdır. Hukuk eğitimi ve öğretimi yeniden düzenlenmelidir. Karmaşık gibi görünen bazı hukuk kavramlarının (örneğin hukuk devleti, adil yargılanma hakkı, yargıç bağımsızlığı), basit ve etkili yollarla halka anlatılması, bunlara sahip çıkmaları gerektiği kendilerine söylenmeli ve sonuçlar yakından izlenmelidir. Bu yönden, medyanın yardımı da elde edilebilir. Orta öğretimden başlayarak, hukuk kavramları ve vatandaş hakları, öğrencilere güncel hukuk bilgileri olarak verilmelidir. Çünkü hukuk, bu bilince sahip halkın desteği ve çabası olmadan gelişemez, çağdaşlaşamaz. [1] <BR>"6. md'nin 1. fıkrası'nın resmi çevirisinde, cezai sahada kendisine karşı suç serdedilen bir isnadın esası hakkında karar veren bir mahkemeden söz edilmektedir. Başka bir deyişle, adil yargılanma koşullarının uygulanacağı diğer bir alan, kişi aleyhine bir suç nedeniyle kovuşturmaya geçilmiş bulunulmasıdır... Sözleşme organları, medeni hak ve yükümlülükleri yorumlaması sırasında benimsediği yaklaşımın aynısını, suç isnadı kavramını yorumlarken de benimsemekte ve "suç isnadı" (criminal charge) kavramını özerk bir biçimde yorumlamaktadır. Çünkü, aksi durumda, davalı üye devletin iç hukukundaki suça ilişkin sınıflandırması belirleyici olacak ve bu durumda bir devlet, sözleşmeden doğan adil yargılanma (Ve 7. md'de yer alan ceza kanunlarının geriye yürümezliği ilkesine ilişkin) yükümlülüğünü kendi takdir alanında tutma özgürlüğüne sahip olacaktır. Bu durum aynı zamanda, sözleşmenin uygulanmasını bir devletten ötekine değişir hale getirecek ve uygulama birliği sağlanamayacaktır." Sibel inceoğlu, "insan Haklan Avrupa Mahkemesi Kararlarında Adil Yargılanma Hakkı-Kamu ve Özel Hukuk Alanlarında Ortak Yargısal Hak ve İlkeler", Beta Yayınları, 2002, istanbul, s. 82 -83. [2] <BR>Sırma, Özge; "Adil Yargılanma Hakkının Bir Unsuru Olarak Ceza Yargılamasında Yargıç Bağımsızlığı", Yayınlanmamış Yüksek lisans Tezi, istanbul, 2005, s.15. [3] <BR>Friedrich -Christian Schroder (çev.: Feridun Yenisey); " Ceza Hukukunda Adil Yargılanma Hakkı", Beta Yayınlan, istanbul, 2002, s. 1. [4] <BR>İnsan Hakları Evrensel Beyannamesi md. 10: "Herkesin hak ve yükümlülükleri belirlenirken ve kendisine herhangi bir suç yüklenirken tam bir eşitlikle bağımsız, yansız bir mahkeme tarafından adil ve açık bir yargılanmaya hakkı vardır." [5] <BR>Kişisel ve Siyasi Haklar Uluslararası Sözleşmesi md. 14: "Herkes mahkeme ve yargı önündeeşittir. Aleyhine bir suça hükmedilirken ya da bir hukuk davasında hak ve yükümlülükleri karara bağlarken, herkesin yasayla kurulmuş yetkili, bağımsız ve yansız olarak yargılanmaya hakkı vardır." [6] <BR>Sırma; a.g.e., [7] <BR>www.kazanci.com.tr [8] <BR>Sırma, a.g.e., s.18. [9] <BR>Aysun Altunkaş; "Adil Yargılanma Hakkı İnsan Hakları Avrupa Sözleşmesi ve İnsan Hakları Avrupa Mahkemesi İçtihatları ve Uluslar arası Ceza Mahkemesi Roma Statüsü Işığında", TC. Maltepe Üniversitesi Hukuk Fakültesi Dergisi, 2007/1, İstanbul, 2007, s.64. [10] <BR>Sırma, a.g.e., s.21. [11] <BR>Deniz Erol Er; "Avrupa insan Hakları Sözleşmesi Işığında Hukukumuzda Sanık Hakları", Yetkin Yayınları, Ankara, 200, s. 32. [12] <BR>Süheyl Donay; "insan Hakları Açısından Sanığın Hakları ve Türk Hukuku", Fakülteler Matbaası, istanbul, 1982, s. 41 vd.; Schroder (çev.: Feridun Yenisey); a.g.e., s.3 [13] <BR>"Bize göre, Sözleşmenin 6. maddesinin 2. ve 3. fıkrasında tanınan haklar "fair trial" müessesesinin çekirdeğini, özünü oluşturur. Genel "fair trial" ilkesi ise, kesin bir şekilde sınırlandırılmış olan bu alan dışında kalan hususları kapsar... Federal Alman Yargıtayı, önce 6. maddenin 2. veya 3. fıkrasında yer alan hakların ihlal edilmiş olup olmadığını incelemekte ve bu konuda olumsuz bir yargıya vardıktan sonra, 6. maddenin 1. fıkrasında yer alan genel 'fair trial" ilkesinin ihlal edilip edilmediğini denetlemektedir." Schroder; al.y, s. 5. [14] <BR>"Taraflar arasında 'silah eşitliği' ya da 'adil bir denge' sağlanmış olmasının başarılması şarttır. Bu taraflardan her birine karşı tarafla kıyaslandığında kendisi açısından önemli bir dezavantaj oluşturacak bir durum yaratmaksızın davasını sunma (kanıtları dahil olmak üzere) konusunda makul bir fırsat tanınmış olması anlamına gelmektedir. Karen Reid: (çev: Bahar Ocal Düzgören); "Adil Bir Yargılamanın Güvenceleri: Uygulayıcılar için Avrupa İnsan Hakları Sözleşmesi Rehberi", istanbul, 2000, s.3. [15] <BR>Sırma; a.g.e., s. 21. [16] <BR>Er; a.g.e., s. 30. [17] <BR>"... AİHM, ilk kararlarından biri olan 21.5.1975 tarihli Golder davasında, tutuklu bulunduğu hapishanede görev yapan bir cezaevi gardiyanınına karşı dava açmak isteyen Golder'e bu olanağın verilmemesini adaletin inkarı olarak değerlendirmiştir." Durmuş Tezcan -Mustafa Ruhan Erdem -Oğuz Sancakdar, "Avrupa İnsan Hakları Sözleşmesi Işığında Türkiye'nin insan Hakları Sorunu", Seçkin Yayınları, Ankara, 2002, s. 245. [18] <BR>Nur Centel-Hamide Zafer; "Ceza Muhakemesi Hukuku El kitabı", Beta Yayınları, İstanbul, 2008, s.139. [19] <BR>Donay; a.g.e., s. 59. [20] <BR>Safa Reisoğlu; "Uluslararası Boyutlarıyla insan Hakları", istanbul, Beta Yayınları, 2001, s. 109. [21] <BR>"... Her kişi, kendisine yöneltilen herhangi bir suç isnadının kanıtlanmasında ya da medeni, çalışmaya ilişkin, mali yahut başka herhangi bir mahiyetteki haklarının ve yükümlülüklerinin belirlenmesinde, usulüne uygun güvencelerle ve makul süre içerisinde, daha önceden yasa ile kurulmuş yetkili, bağımsız ve tarafsız bir yargı yeri tarafından yargılanmaya hak sahibidir." [22] <BR>"Ceza davaları, adaletin yararını koruyabilmek için gerekli olabileceği kadar istisna, aleni olacaktır." [23] <BR>Yener Unver; Hakan Hakeri; "Ceza Muhakemesi Hukuku Cilt 2", Adalet Yayınevi, Ankara, 2010, s. 53. [24] <BR>Bahri Öztürk, Durmuş Tezcan, Mustafa Ruhan Erdem, Özge Sırma, Yasemin F.Saygılar, Esra Alan; "Nazari ve Uygulamalı Ceza Muhakemesi Hukuku Ders Kitabı", Seçkin Yayınları, Ankara, 2009, s. 498; Centel-Zafer; a.g.e., s.161; Veli Özer Özbek "Ceza Muhakemesi Hukuku", Seçkin Yayınları, Ankara, 2006, s. 84. [25] <BR>"Hakkansson ve Sturessorı İsveç'e karşı davasında AİHM'in belirttiği üzere: Açıkça görülüyor ki bu hükmün ne yazılışı ne de ruhunda kişinin kendi özgür iradesiyle açıkça veya zımnen, duruşmasının açık yapılması hakkından feragat etmesini önleyecek bir şey yoktur... Ancak, feragatin sarih bir şekilde yapılması ve hiçbir önemli kamu menfaatine aykırı düşmemesi gerekir.", Mole-Harby; a.g.e., s.20. [26] <BR>İnceoğlu, a.g.e., s. 348 vd. [27] <BR>İnceoğlu; a.g.e., s. 352 vd.; Nuala Mole -Catharina HARBY:;7\aW Yargılanma Hakkı-Avrupa insan Hakları Sözleşmesi'nin 6. Maddesi'nin uygulanmasına ilişkin kılavuz-İnsan hakları el kitapları. No.3" Avrupa Konseyi insan Hakları Genel Müdürlüğü, Strasbourg, 2003, s. 21. [28] <BR>Reisoğlu; a.g.e., s.107. [29] <BR>Mole-Harby; a.g.e., s. 22. [30] <BR>"Örneğin. Mahkeme, Wemhoft-Almanya kararında, "tutuklu sanığın davasına öncelik verilme ve özel bir hızla hareket edilmesini isteme hakkı vardır."demektedir." inceoğlu; a.g.e., s. 357. [31] <BR>inceoğlu; a.g.e., s. 357. [32] <BR>"Örneğin Botazzi kararında AİHM'si, Capuano v.italya kararının tarihi olan 25 Temmuz 1987'den bu yana, verilen 65 kararda italya'nın çeşitli bölgelerindeki sivil mahkemelerde yargılamanın "makul süreyi" aşmasından dolayı md 6/1 'in ihlal edilmiş olduğu sonucuna varıldığına dikkat çekmiştir. Ayrıca Mahkeme, eski 31 ve 32. md'ler çerçevesinde, Komisyonun, Bakanlar Komitesi kararı ile italya'nın aynı nedenden 6. maddeyi ihlal ettiği yönünde sonuçlanan 1400'den fazla raporu bulunmakta olduğunu da eklemiştir." inceoğlu, Sibel; a.g.e., s. 358. [33] <BR>A.Y. md. 141/4'de "Davaların en az giderle ve mümkün olan süratle sonuçlandırılması, yargının görevidir."Düzenlemesi yer almaktadır. [34] <BR>Osman Doğru; "İnsan Hakları Avrupa Mahkemesi içtihatları", Cilt I, Beta Yayınları, 2002, İstanbul, s.941. [35] <BR>Osman Doğru; "insan Hakları Avmpa Mahkemesi içtihatları", Cilt I, Legal Yayıncılık, 2004, s.531 vd. [36] <BR>Donay; a.g.e., s. 95 vd. [37] <BR>Mole-Harby; a.g.e., s.22. [38] <BR>Olgun Akbulut; G.Ü.H.F.K.D. Prof. Dr. Kemal Oğuzman'a Armağan, Ocak 2002, S. 1, s. 183. [39] <BR>Erdener Yurtcan; " Ceza Yargılaması Hukuku", Beta Yayınları, İstanbul, 2007, s. 43; Özbek; a.g.e., s. 87; Öztürk-TezcanErdem-Sırma-Saygılar-Alan; a.g.e., s.149; Centel-Zafer; a.g.e., s. 28. [40] <BR>Nurullah Kunter-Feridun Yenisey-Ayşe Nuhoğlu; "Muhakeme Hukukunun Dalı Olarak Ceza Muhakemesi Hukuku", Beta Yayınları, istanbul, 2008, s. 343. [41] <BR>Öztürk-Tezcan-Erdem-Sırma-Saygılar-Alan; a.g.e., s. 163. [42] <BR>Nur Centel; "Ceza Muhakemesi Hukukunda Hakim Tarafsızlığı", Kazancı Kitap Ticaret A.Ş., İstanbul, 1996, s. 28 vd. [43] <BR>Öztürk-Tezcan-Erdem-Sırma-Saygılar-Alan; a.g.e., s. 164. [44] <BR>CMK md. 22: "(1) Hakim; a) Suçtan kendisi zarar görmüşse, b) Sonradan kalksa bile şüpheli, sanık veya mağdur ile aralarında evlilik, vesayet veya kayyımlık ilişkisi bulunmuşsa, c) Şüpheli, sanık veya mağdurun kan veya kayın hısımlığından üstsoy veya altsoyundan biri ise, ç) Şüpheli, sanık veya mağdur ile aralarında evlat edinme bağlantısı varsa, d) Şüpheli, sanık veya mağdur ile aralarında üçüncü derece dahil kan hısımlığı varsa, e) Evlilik sona ermiş olsa bile, şüpheli, sanık veya mağdur ile aralarında ikinci derece dahil kayın hısımlığı varsa, f) Aynı davada Cumhuriyet savcılığı, adlî kolluk görevi, şüpheli veya sanık müdafiliği veya mağdur vekilliği yapmışsa, g) Aynı davada tanık veya bilirkişi sıfatıyla dinlenmişse, Hakimlik görevini yapamaz." [45] <BR>Mole-Harby; a.g.e., s. 28. [46] <BR>Güney Dinç; "Avrupa insan Hakları Sözleşmesi'ne Göre Adil Yargılanma Hakkı", izmir Barosu Yayınları, Mart2006, İzmir, s.27; Kunter-Yenisey-Nuhoğlu; a.g.e., s. 359 vd; Öztürk-Tezcan-Erdem-Sırma-Saygılar-Alan; a.g.e., s. 166, Özbek; a.g.e., s. 522. [47] <BR>İnceoğlu; a.g.e., s. 182 vd. [48] <BR>İnceoğlu; a.g.e., s. 186. [49] <BR>Öztürk-Tezcan-Erdem-Sırma-Saygılar-Alan; a.g.e., s.166. [50] <BR>Sırma, a.g.e., s. 41. [51] <BR>"Devletin varlığının nedenini teşkil eden yargı yetkisi, Millet adına bağımsız mahkemeler, teminatlı hakimler tarafından Devlet ve fertler ya da fertlerin kendi aralarında baş gösteren olay ve uyuşmazlıkları yargı yolu ile giderme yetkisidir. ... Yargı gücü, Ülkede hukuk düzeninin ve yasalara saygının koruyucusu ve sağlayıcısıdır. ... Hakim, Devletin yargı yetkisini Türk Ulusu adına kullanan kimsedir." a.y., Cevdet Menteş (der: Muammer Aksoy); " 'Adalet Yılını Açarken' Hukuk Devleti, Mahkemelerin Bağımsızlığı ve Yargıçların Güvencesi Konusunda Dört Başkanın Görüşleri:", Ankara Barosu Dergisi, Ankara, 1982, S: 4, s.33. [52] <BR>Kunter-Yenisey-Nuhoğlu; a.g.e., s. 352; Centel-Zafer; a.g.e., s. 115; Öztürk-Tezcan-Erdem-Sırma-Saygılar-Alan; a.g.e., s.173 vd., Özbek; a.g.e., s. 533; Ünver-Hakeri; "Ceza Muhakemesi Hukuku", Güncel Yargıtay Kararlarıyle Genişletilmiş 3. Baskı, Adalet Yayınları, Ankara, 2010, s. 187. [53] <BR>Mole-Harby; a.g.e., s. 27. [54] <BR>Server Tenelli; "Anayasalar ve Siyasal Belgeler", Sulhi Garan Matbaası, İstanbul, 1976, s. 37. [55] <BR>Server Tanelli; a.g.e., s.36-37. [56] <BR>Maksut Mumcuoğlu; "Hukuk Devletinde Bağımsız Yargının Yeri ve Bağımsız Yargının Türkiye'de Gelişimi", Ankara Barosu Dergisi, 1989/2, s.280. [57] <BR>"I. Mahkemelerin Bağımsızlığı Madde 132-Hakimler, görevlerinde bağımsızdırlar; Anayasaya, kanuna, hukuka ve vicdani kanaatlarına göre hüküm verirler. Hiçbir organ, makam, merci veya kişi, yargı yetkisinin kullanılmasında mahkemelere ve hakimlere emir ve talimat veremez; genelge gönderemez; tavsiye ve telkinde bulunamaz. Görülmekte olan bir dava hakkında Yasama Meclislerinde yargı yetkisinin kullanılması ile ilgili soru sorulamaz, görüşme yapılamaz veya herhangi bir beyanda bulunulamaz. Yasama ve yürütme organları ile idare, mahkeme kararlarına uymak zorundadır; bu organlar ve idare, mahkeme kararlarını hiçbir suretle değiştiremez ve bunların yerine getirilmesini geciktiremez. II. Hakimlik Teminatı Madde 133-Hakimler azlolunamaz. Kendileri istemedikçe, Anayasada gösterilen yaştan önce emekliye ayrılamaz; bir mahkemenin veya kadronun kaldırılması sebebiyle de olsa, aylıklarından yoksun kılınamaz. Meslekten çıkarılmayı gerektiren bir suçtan dolayı hüküm giymiş olanlarla görevini sağlık bakımından yerine getiremiyeceği kesin olarak anlaşılanlar ve meslekte kalmalarının caiz olmadığına karar verilenler hakkında kanundaki istisnalar saklıdır. III. Hakimlik Mesleği Madde 134-(20.9.1971-1488) (32) Hakimlerin nitelikleri, atanmaları, hakları ve ödenekleri, meslekte ilerlemeleri, görevlerinin veya görev yerlerinin geçici veya sürekli olarak değiştirilmesi, haklarında disiplin kovuşturması açılması ve disiplin cezası verilmesi, görevleriyle ilgili suçlarından dolayı soruşturma yapılmasına ve yargılanmalarına karar verilmesi, meslekten çıkarılmayı gerektiren suçluluk veya yetersizlik halleri ve diğer özlük işleri, mahkemelerin bağımsızlığı esasına göre, kanunla düzenlenir. Hakimler altmışbeş yaşını bitirinceye kadar hizmet görürler. Askerî hakimlerin yaş haddi, yükselme ve emeklilikleri kanunla belli edilir. Hakimler, kanunda belirtilenlerden başka, genel ve özel hiçbir görev alamazlar." [58] <BR>Mumcuoğlu; a.g.e, s.281. Kazancı Elektronik ve Basılı Yay. A.Ş.ne ait Kazancı Hukuk Otomasyon veritabanından alınmıştır. © Tüm Hakları Saklıdır. 