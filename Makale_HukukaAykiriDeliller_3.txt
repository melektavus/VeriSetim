CEZA MUHAKEMESİ HUKUKUNDA HUKUKA AYKIRI DELİLLER Yazarın Adı : SERAP KESKİN KİZİROĞLU,DOÇ. DR. İstanbul Üniversitesi Hukuk Fakültesi Ceza ve Ceza Usul Hukuku Anabilim Dalı Öğretim Üyesi Belge Türü : Makale Eserin Konusu : CEZA VE CEZA USUL HUKUKU İSTANBUL,2007 İÇİNDEKİLER I-GENEL <BR>BİLGİLER <BR> II-TÜRK <BR>HUKUKU <BR> III-SONUÇ <BR> I-GENEL BİLGİLER Bir insanın gerçekleştirdiği eylemin suç olup olmadığı ve suç olduğu ispatlanmış eylemde suçlunun kim olduğu ancak ceza muhakemesi veya diğer deyişle ceza yargılaması yaparak anlaşılabilir. Kısaca, genel olarak suç var mı ve suçlu kim sorularının yanıtları ceza muhakemesinde bulunabilir. Ceza Muhakemesi Hukuku'nda bu sorulara işin esası denir. Ceza muhakemesi faaliyeti ise başından sonuna kadar iddia, savunma ve yargılama faaliyetlerinden oluşan kollektif bir faaliyettir. Ceza muhakemesi faaliyetinde işin esasının araştırılması ve aranan yanıtların bulunması işi ise ispat işidir ve bu işte ispat araçlarından yararlanılır. İspat araçları ise genel olarak delillerdir. Ceza muhakemesi sürecinin sonunda mahkeme makamı tarafından suçu işlediği sabit olan kişiye uygulanacak yaptırım ceza olduğundan, tüm ceza muhakemesi sürecinde gerçeğin ta kendisi araştırılır; görünür gerçekle yetinilemez. Buna, Ceza Muhakemesi Hukuku'nda ''maddi gerçeğin araştırılması'' ilkesi denir ve aslında ceza muhakemesinin amacı da bu gerçeği aramak ve bulmaktır. Ceza muhakemesinde gerçek suçlunun cezalandırılması hedeflenir ve ceza adaleti de ancak gerçek suçlunun cezalandırılmasıyla yerini bulur. Bu sorun ise yukarıda da değindiğimiz gibi ancak ispat araçları, yani delillerle aydınlatılabilir. Bunun için ise doğal olarak, öncelikle olayı ve suçluyu aydınlatacak delillerin araştırılması ve bulunması gerekmektedir. İşte bu noktada hukuka aykırı deliller sorunuyla karşılaşmaktayız. Bir hukuk devletinde ceza adaletinin sağlanması gerçek suçluların bulunup, cezalandırılmasıyla gerçekleşir. Fakat bu iş, yine bir hukuk devletinde ancak hukuka uygun delillerle olur. Diğer deyişle ceza muhakemesinde amaç maddi gerçeğin bulunmasıdır, ancak her şeye rağmen maddi gerçeği bulmak da değildir. Hukuk devleti, hukuka uygun bir amacı yine hukuka uygun yollardan giderek sağlar. Aksinin kabulü hukuk devleti ilkesini zedeler. Sözün özü, hukuk devletinde suç ve suçlu sorularının yanıtları, hukuku çiğneyerek, hukuka aykırı yollardan yürüyerek bulunamaz. Aksi takdirde hukuk düzeni reddedilmiş olunur. Bu nedenle Ceza Muhakemesi Hukuku'nda hukuku çiğneyerek, diğer deyişle hukuka aykırı yollardan elde edilen delillere hukuka aykırı deliller denir. Hukuka aykırı delillerin Ceza Muhakemesi Hukuku'nda suçun ve suçlunun aydınlatılmasında kullanılmaması da her zaman için kabul edilmiş bir sonuç olmamıştır. Hukuka aykırı delillerin Ceza Muhakemesi Hukuku'nda ispat aracı ve ispat gücü değerine sahip olup olmadığı tartışma konusu olmuştur. Çünkü, gerçek suçluyu kesin olarak ortaya koyduğu halde, hukuka aykırı yollardan elde edilmiş olduğundan mahkumiyet kararı verebilmek için kullanamadığımız delil nedeniyle, gerçeklikte suçlu olan kişi hakkında beraat kararı vermek zorunluluğu doğabilmektedir. Bu nedenle hukuk sistemleri bu konuda iki ayrı yön tutmuşlardır. Bunlardan biri, hukuka aykırı delilleri Ceza Muhakemesi Hukuku'nda mutlak surette reddetmek, diğeri ise bazı hukuka aykırı delillere delil değeri tanıyıp, bazılarına ise tanımamaktır. Birincisine mutlak delil yasakları, ikincisine ise nispi delil yasakları denmektedir. Mutlak delil yasağı, Anglo-Amerikan Hukuk sisteminde kabul edilen sonuçtur. Söz konusu kabulde delile ulaşmaktaki basit bir hukuka aykırılık dahi, delilin hukuka aykırı delil olarak ceza muhakemesinde ispat faaliyetinde kullanılamaması sonucunu doğurmaktadır. Mutlak delil yasağında güdülen amaç, suçu ve suçluyu soruşturmakta savcıya yardımcı konumda bulunan polis ve jandarmayı mutlak surette hukuka uygun davranmasını sağlamak için disiplin altına almaktır. Sanığın suçlu olduğunu ispat edecek delile ulaşmak için hukuku çiğneyen polis veya jandarma, yaptığı hukuka aykırı davranışla hiç kimsenin hakkını veya özgürlüğünü zedelememiş olsa dahi, salt hukuku zedelediğinden elde ettiği delil ceza muhakemesinde delil değerine sahip olamayacak ve sanığı mahkûm ettiremeyecektir. Dolayısıyla hukuka aykırı yoldan elde ettiği delilin suçluluk hükmü kurmakta değersiz kaldığını gören kolluk kişisi de delile hukuka uygun yoldan ulaşmaya çabalayacak ve ulaşacaktır. Sonuç olarak, bu sistemde hukuka aykırı yolla elde edilen delilin delil olamayacağı kabul edilir. Nispi delil yasağı, Kıta Avrupası Hukuk sisteminde kabul edilen sonuçtur. Bu sistemde delile ulaşmakta yapılan hukuka aykırılığın önemli olup olmadığına bakılmaktadır. Önemli-önemsiz hukuka aykırılığın saptanmasında kullanılan ölçüt de genel olarak kamu yararıdır. Eğer yapılan hukuka aykırılık temel hak ve özgürlükleri ağır biçimde zedelemişse kamu yararı hukuka aykırı delilin yasaklanmasındadır. Dolayısıyla nispi delil yasağında yalnızca kolluk güçlerini hukuka uygun davranmalarını sağlamak amacıyla disiplin altına almak hedeflenmemekte, daha çok sanığın haklarını korumak hedefi güdülmektedir. Örneğin işkence yaparak alınmış bir ifadede temel hak ve özgürlükler ağır biçimde zedelenmiş kabul edilerek, söz konusu ifadeye delil değeri tanınmaz. Buna karşın, gece konutta arama yapılmaz kuralı ihlal edilerek, geceleyin konutta arama yapmak suretiyle suçu ve suçluyu ispat etmeye yetecek delile ulaşıldığında, söz konusu hukuka aykırı delile, delil değerini tanımak eğilimi kendini göstermiştir. Bu noktada ceza muhakemesinde sanığın işlediği iddia edilen suçun ağırlığı da göz önünde tutulmaktadır. Eğer adam öldürme gibi ağır bir suç muhakeme konusuysa, delile ulaşmakta yapılan hukuka aykırılıkla çiğnenen hak ve özgürlüğün, işlendiği iddia edilen suçun zedelediği hak ve özgürlükle karşılaştırması yapılarak da kamu yararı bulunmaya çalışılır. Nispi delil yasağının kabul edildiği bu sistemde genel olarak hukuka aykırı delilin delil kabul edilmeyeceğine dair anayasal-yasal düzenlemeler bulunmaz. Bu nedenle, yasalar hangi hallerde mutlak delil yasağının bulunduğunu ayrıca gösterip, bu konuyu içtihada ve öğretiye bırakmamaktadır. Mutlak delil yasağının kabul edildiği yasal istisnalar dışında hukuka aykırı delilin kullanılıp, kullanılmayacağı yukarıda belirtilen ölçüt ve değerlendirmeler doğrultusunda öğreti ve mahkeme kararlarına bırakılmıştır. Nispi delil yasağının benimsendiği sistemde, mutlak delil yasağının kabul edildiği yasal istisnalar ise yasak sorgu yöntemleri kullanılarak elde edilen delillerdir. Kıta Avrupası Hukuk sisteminde yasak sorgu yöntemleri uygulanmak suretiyle ulaşılan hukuka aykırı delillerde, söz konusu sorgu yöntemleri, göz ardı edilemeyecek ve ceza muhakemesinde mutlak olarak önüne geçilmesi zorunlu kabul edilen hukuka aykırı davranışlar olarak değerlendirilmişlerdir. Bu nedenle de yasalarda ayrıca yer almıştır. Yasak sorgu yöntemleri ise, işkence, kötü muamele, zorla ilaç verme, yorma, aldatma, şiddette bulunma, bazı araçlar uygulama gibi özgür iradeyi bozan bedeni veya ruhsal müdahalelerdir. Söz konusu yasak sorgu yöntemleri uygulanmak suretiyle elde edilen ifadeler, sonradan şüpheli veya sanık buna izin verse dahi delil olarak değerlendirilemez. II-TÜRK HUKUKU Türk Hukuku'nda hukuka aykırı delillerle ilgili ayrıntılı düzenleme 1992 yılında 3842 sayılı Yasa ile getirilmiştir. 3842 sayılı Yasa, 1929 tarih ve 1412 sayılı Ceza Muhakemeleri Usulü Kanunu'muzda (kısaca CMUK) reform niteliğinde önemli değişiklikler yapmıştır. Bu değişiklikler arasında sorguya ilişkin 135.maddenin sanık hakları bağlamında yeniden düzenlenmesinin yanında, 135a maddesi olarak Kıta Avrupası Hukuk Sistemindeki yasak sorgu yöntemlerinin hüküm altına alınması da vardır. 1412 sayılı CMUK.'nun 135a maddesine göre '' ifade verenin ve sanığın beyanı özgür iradesine dayanmalıdır. Bunu engelleyici nitelikte kötü davranma, işkence, zorla ilaç verme, yorma, aldatma, bedensel cebir ve şiddette bulunma, bazı araçlar uygulama gibi iradeyi bozan bedeni veya ruhi müdahaleler yapılamaz. Kanuna aykırı bir menfaat vaat edilemez. Yukarıdaki fıkralarda belirtilen yasak yöntemlerle elde edilen ifadeler rıza olsa dahi delil olarak değerlendirilemez.'' İfade ve sorgunun tarzına ilişkin 135.maddede yapılan değişiklikle ise kısaca, şüpheli veya sanık, avukat yardımından yararlanma, susma hakkı ve diğer savunma hakları ile yüklenen suç, yani isnad konusunda bilgilendirilir. Bu bilgilendirme yapılmaksızın elde edilecek deliller hukuka aykırı delil niteliğinde olacaktır. 3842 sayılı Yasa, yasak sorgu yöntemlerini düzenleyen 135a maddesinin yanında bu kez de Anglo-Amerikan Hukuk Sistemindeki hukuka aykırı delil yasağını esas alan bir düzenlemeyle CMUK.'na 254/2.maddeyi katmıştır. Bu hükme göre de ''Soruşturma ve kovuşturma organlarının hukuka aykırı şekilde elde ettikleri deliller hükme esas alınamaz.'' 3842 sayılı Yasa CMUK.'nun 135a maddesinden farklı olarak 135.maddesinde bu maddeye aykırı davranıldığı takdirde ne olacağını belirtmiş değildir. Bu durumda CMUK.'nun 254/2.maddesine göre uygulama yapılmak gerekmekteydi. Kanımızca da yasa koyucu mutlak bir delil değerlendirme yasağı ve dolayısıyla da hükmün başka hiç bir değerlendirmede bulunmaksızın bozulması sonucunu doğuran mutlak bir temyiz nedeni yaratmıştı.[1] <BR>Yargıtay'ın da kararları bu yönde gelişmişti.[2] <BR>Ancak yine de CMUK.'nun 254/2.maddesiyle getirilen düzenlemenin nispi delil yasağı kapsamında olduğuna dair görüşler de ortaya çıkmıştır.[3] <BR> Nihayet Anayasa'da 03.10.2001 tarih ve 4709 sayılı Yasa ile yapılan değişiklikle, Anayasa'nın <BR>38.maddesine eklenen düzenleme sonucunda bu tartışmaya son nokta konulmuştur. Anayasa'nın 38.maddesine eklenen altıncı fıkra hükmüne göre ''Kanuna aykırı olarak elde edilmiş bulgular, delil olarak kabul edilemez.'' 01 Haziran 2005 tarihinde yürürlüğe giren 04.12.2004 tarih ve 5271 sayılı yeni Ceza Muhakemesi Kanunumuzda da(kısaca CMK.), 1412 sayılı önceki CMUK.'nun 135. maddesindeki ifade ve sorgunun tarzına ilişkin hüküm 147.maddede, 135a maddesindeki yasak sorgu yöntemlerine ilişkin düzenleme de 148.maddede yerini almıştır. Ayrıca 148.maddedeki yeni fıkralara göre de şüphelinin, avukat(müdafi) hazır bulunmaksızın kollukta verdiği ifade, hakim veya mahkeme huzurunda, şüpheli veya sanık tarafından doğrulanmadıkça hukuka aykırı nitelik alacak ve delil olarak kullanılamayacaktır. Bundan başka yine CMK.'nun 148.maddesi hükmüne göre hazırlık soruşturmasında (CMK.'ya göre yeni deyişle soruşturma evresinde) şüphelinin aynı olayla ilgili olarak yeniden ifadesinin alınması gereği ortaya çıktığında, bu işlem ancak Cumhuriyet Savcısı tarafından yapılabilecektir. Eğer bu ifadeyi kolluk görevlileri alacak olursa, söz konusu ifade hiçbir surette delil değerini haiz olamayacaktır. Yeni 5271 sayılı CMK.'da, önceki 1412 sayılı CMUK.'nun 254/2.maddesindeki düzenleme değişik ifadeyle 217/2.maddede yerini almıştır. Bu hükme göre ''Yüklenen suç, hukuka uygun bir şekilde elde edilmiş her türlü delille ispat edilebilir.'' Yani, gayet açık olarak hukuka aykırı delilin, delil olarak kullanılamayacağı, Anayasa'daki düzenlemeye de paralel olarak yeni CMK.'da ifade edilmiş olmaktadır. Bu doğrultuda, yeni CMK.'da, hükmün mutlak surette bozulması sonucunu doğuran sınırlı sayıdaki mutlak temyiz nedenlerinin düzenlendiği 289.maddenin son fıkrasında da, önceki CMUK.'nun aynı konuyu düzenleyen 308.maddesinden farklı olarak, ''hükmün hukuka aykırı yöntemlerle elde edilen delile dayanması' mutlak bir temyiz nedeni niteliğiyle artık hiç bir yoruma gerek bırakmayarak yerini almıştır. III-SONUÇ Sonuç olarak Türk Ceza Muhakemesi Hukuku hukuka aykırı delillerde Anglo-Amerikan Hukuk Sistemini benimsemiştir. Ancak Kıta Avrupası Hukuk Sistemindeki yasak sorgu yöntemlerine ilişkin düzenlemeyi de, kanımca konunun hassasiyeti nedeniyle özel norm olarak yasa içeriğine almıştır. Önceki CMUK.'daki 135a ve yeni CMK.'daki 148.madde hükümleri olmasaydı, CMUK.254/2 veya yeni CMK.'nun 217/2.maddesi gereğince bu deliller hukuka aykırı delil olarak yine de delil değerini haiz olamayacaktı. Hukuka aykırı deliller konusunda CMK.'nun 148.maddesi, yaptırımını kendi içeriğinde gösteren, CMK.'nun 217/2.maddesine göre özel norm niteliğindedir. Önceki CMUK. döneminde tartışma konusu olan bir husus da özel kişiler tarafından, örneğin bir gazeteci tarafından hukuka aykırılıkta bulunarak elde edilen delilin ceza muhakemesinde hukuka aykırı delil niteliğini alıp almayacağı idi. Bu noktada şu hususu da belirtelim ki, delilin hukuka aykırı delil olması için yapılan hukuka aykırılığın mutlaka suç oluşturması gerekmemektedir; haksız fiil niteliğinin bulunması yeterlidir. Özel kişilerce hukuka aykırılıkla elde edilen delilin tartışma konusu olmasının nedeni 1412 sayılı CMUK.'nun 254/2.maddesindeki ifade biçimiydi. Çünkü, bu maddede özne olarak soruşturma ve kovuşturma organları terimine yer verilmişti. Bundan yola çıkarak, öğretide söz konusu yasağın yalnızca soruşturma ve kovuşturma organlarını bağladığı, özel kişilerce, örneğin bir gazetecinin belge çalıp, bunu soruşturma ve kovuşturma makamlarına vermesi durumunda belgenin hukuka uygun delil niteliğinde olduğunu savunan görüşler vardı. Biz, o zaman da bu görüşün karşısındaydık.[4] <BR>Nitekim 2001 değişikliğiyle Anayasa'nın <BR>38/6.maddesindeki düzenlemede hiçbir özneye yer verilmeyip, yalnızca kanuna aykırı delilin, delil kabul edilemeyeceği anayasal hüküm altına alınarak bu tartışmaya da Türk Hukukunda son verilmiştir. Yeni CMK.'nun 217/2.maddesindeki hüküm de tartışma yaratmayacak paralel bir hükümdür. CMK.'nun söz konusu hükümleri, 353 sayılı Askeri Mahkemeler Kuruluşu ve Yargılama Usulü Kanununda, 29.6.2006 tarih ve 5530 sayılı Yasa ile yapılan önemli değişikliklerden biri olan Ek 1.maddedeki değişik hükme göre, askeri ceza yargısında da uygulanacaktır. İlgili Ek 1.maddeye göre bu kanunda aksine hüküm bulunmayan hallerde CMK.'nun adli kontrole ilişkin 109115, değerlendirme raporu yetkisine ilişkin 166 ve istinafa ilişkin 272-285.maddeleri hükümleri hariç olmak üzere diğer hükümleri askeri yargıda da uygulanacaktır. 353 sayılı Yasa'da değişiklik yapan 5530 sayılı Yasa, 62.maddesiyle Askeri Ceza Yargısında pek çok hükmü yürürlükten kaldırmış ve yerlerine yeni hükümler koymak yerine boş bırakmıştır. Son olarak, Avrupa İnsan Hakları Sözleşmesi'nde hukuka aykırı delillerle ilgili özel bir düzenleme yoktur. Ayrıca Avrupa İnsan Hakları Mahkemesi, iç hukuklarda ayrı bir temyiz mahkemesi olmayıp, yalnızca AİHS.'ne ve Ek Protokollerine taraf bir devletin bu Sözleşmeye veya taraf olunan Ek Protokolüne aykırılıkta bulunup bulunmadığının denetimini yapar. Bu nedenle AİHM., önüne gelen davalarda iç hukuka göre delilin hukuka aykırı olup olmadığının denetimini yapamaz. Delil, iç hukuka göre ister hukuka uygun ister hukuka aykırı olsun, burada önemli olan AİHS.'ne aykırılığın olup olmadığıdır. [5] <BR> [1] <BR>Keskin, Serap: Ceza Muhakemesi Hukukunda Temyiz Nedeni Olarak Hukuka Aykırılık, Alfa Yayım, İstanbul 1997, sh.176 [2] <BR>Örn.Y.4.C.D. 30.10.1995 tarihli E.1995/6017 K.1995/6940 sayılı kararı: ...'CMUK.'nun değişik 135.maddesinde öngörülen yöntem çerçevesinde sorgusu yapılmayan ve bu yüzden de 254/son madde ve fıkrası uyarınca hukuka aykırı bulunan sanığın ikrarına dayanılarak hüküm kurulması yasaya aykırıdır.''(Yargıtay Kararları Dergisi 1996-Şubat sayısı, sh.296) [3] <BR>Bkz.Keskin, S.: age.sh.176 vd. [4] <BR>Keskin, S.: age., sh.183 [5] <BR>Keskin, Serap: AİHS.'de Hukuka Aykırı Deliller ve AİHM. Schenk Kararı Örneği' 18-20 Ekim 2002, 18.Hukuk İhtisas Semineri, Özel Hayatın Korunması, Polis Akademisi Yayınları, Yayın No.7, sh.104 Kazancı Elektronik ve Basılı Yay. A.Ş.ne ait Kazancı Hukuk Otomasyon veritabanından alınmıştır. © Tüm Hakları Saklıdır. 