2017 ANAYASA DEĞİŞİKLİKLERİ Yazarın Adı : SEVTAP YOKUŞ,PROF. DR. Altınbaş Üniversitesi Hukuk Fakültesi Anayasa Hukuku Anabilim Dalı Öğretim Üyesi Belge Türü : Makale Eserin Konusu : ANAYASA HUKUKU, İNSAN HAKLARI HUKUKU İSTANBUL,2018 İÇİNDEKİLER GİRİŞ <BR> I. <BR>2017 <BR>ANAYASA <BR>DEĞİŞİKLİKLERİNİN <BR>ELEŞTİRİSİ <BR> II. <BR>2017 <BR>ANAYASA <BR>DEĞİŞİKLİKLERİNİN <BR>ERKLER <BR>ÜZERİNDEKİ <BR>SONUÇLARI <BR> GİRİŞ Türkiye, 1982 Anayasası yürürlüğe girdikten itibaren uzun yıllar demokratik bir anayasa arayışı içine girdi. Bu yolda yürürlükteki 1982 Anayasası çok sayıda değişiklik geçirdiği gibi, demokratik yeni bir anayasa için çok sayıda taslak ve raporlar ortaya çıktı. 2011 yılında Meclis bünyesinde oluşturulan Anayasa Uzlaşma Komisyonu yepyeni bir anayasa hazırlığı için uzun bir süre çalıştı. Ancak, demokratik yeni bir anayasa arayışındaki tüm bu çalışmalar sonuçsuz kaldı. Ülke, darbe anayasası olarak adlandırılan ve içeriğinde hak ve özgürlükleri daraltan, iktidarı dengeleyecek mekanizmaları engelleyen hükümleri taşıyan, otoriter ruhundan arındırılamayan 1982 Anayasası'ndan kurtulamamışken, 2017 Anayasa değişiklikleri ile karşı karşıya kaldı. 2017 Anayasa değişiklikleri, otoriteye daha fazla vurgu yapan, içeriğinde erkler dengesini ortadan kaldırmaya varacak tehlikeleri barındıran, devlet yetkilerini tek merkezde toplamayı hedefleyen, hak ve özgürlükler alanında olumlu hiçbir hükme yer vermeyen değişiklikler oldu. I. 2017 ANAYASA DEĞİŞİKLİKLERİNİN ELEŞTİRİSİ Demokratik bir anayasa hazırlığında anayasanın demokratikliği, hazırlık sürecinden başlatılmalıdır. Bu bağlamda, hazırlık sürecinde demokratikliği sağlayacak iki temel unsur olarak, ifade özgürlüğünün eksiksiz sağlanması ve en üst düzeyde temsil olanağının yaratılarak, anayasanın bu temsile dayandırılması unsurları belirtilebilir. Kısaca, ifade özgürlüğü yoluyla en geniş siyasal katılım sağlanmadıkça, anayasa için demokratik bir hazırlık süreci yaşanamayacaktır. Dolayısıyla, demokrasiye geçiş sürecinde ve demokratik bir anayasa hazırlığında, yapım yönteminin de demokratik olması zorunludur. Yapım yöntemi demokratik olmayan bir anayasa, içerik olarak demokratik kurumlar öngörse de tam olarak demokratik bir anayasa sayılmayacaktır. Yeni bir anayasanın demokratikliği, her şeyden önce hazırlık sürecinde, toplumsal ve siyasal çoğulculuk doğrultusunda katılımın ve müzakereci ortamının sağlanmasıyla olanaklı olabilir. Katılım ve müzakere ise ifade özgürlüğünün koşulsuz ve sınırsız sağlanmasını zorunlu kılmaktadır. Günümüzde, katılımcı anayasa yapımında, sadece klasik yöntemler olan referandum ya da kurucu meclisin seçimle belirlenmesi yeterli kabul edilmemekte, halkın anayasanın hazırlanışı sürecine etkin katılımının sağlanması aranmaktadır. Bunun dayanağı, yeni demokrasi anlayışıdır. Katılımcı demokrasi ve müzakereci demokrasi çerçevesinde gelişen yeni boyutlar bu yönelimlerde etkili olmaktadır. Katılımcı demokrasinin etkin bir müzakereyi de içerdiği varsayılmaktadır. Katılımcı demokraside, halkın, karar alma sürecine müzakereci yöntemlerle etkin katılımı sağlanır. Halkın farklı kesimleri kendi çıkarlarını karar alma sürecine yansıtırken, müzakere araçlarını kullanmakta ve kendi siyasi görüşlerini, kendisini temsil edenlerden bağımsız bir şekilde geliştirip, uygulanmasına katkıda bulunmaktadır [1]. Bireyler ile anayasa arasındaki aidiyet bağının oluşmasının ilk koşulu, bireylerin anayasa yapım sürecine katılmalarının sağlanmasıdır. "Anayasal yurttaşlık ve anayasal yurtseverlik" yönünde temeller de ancak bu yolla atılabilir. Ayrıca bu şekilde, yeni anayasa metninin yurttaşlarca sahiplenilmesine, siyasal rejimin ilkeleri üzerinde uzlaşma zeminine ve sorunları tartışarak çözme kültürünün gelişimine de katkı sağlanabilir. Bu konularda ve sosyo-politik alanda bir tür eğitim süreci yaşanır [2]. İfade ve örgütlenme özgürlükleri, hak ve özgürlükler kapsamında "özsel değerler" olmakla birlikte, demokratik süreçlerin sağlıklı işleyebilmesi bakımından da zorunlu şartları oluşturmaktadırlar [3]. Demokratik sistemler için diğer bütün sistemlerden farklı olarak, vatandaşların siyasal kararların alındığı forumlara katılması, ifade özgürlüğü hakkı bakımından, aynı zamanda görev konumu kazanmaktadır. Demokrasilerde yöneticiler halk tarafından seçilir ve halk adına, halkın yararına karar verirler. Demokrasinin gereği olarak, seçimlerin halkın iradesini yansıtabilmesi ve yöneticilerin aldıkları kararların halk tarafından denetlenebilmesi, ifade özgürlüğü olmadan olanaklı olamaz[4]. 21.7.2016 tarihinden itibaren tüm Türkiye'de olağanüstü rejim uygulanmaktadır. Tüm ülkede olağanüstü rejim uygulamasının defalarca uzatılması ve Anayasa'nın olağanüstü rejim dönemlerinde özgürlüklerin daraltılması yönünde sağladığı imkanlarla birlikte Anayasa'nın otoriter yüzü belirgin hale gelmiştir. Hak ve özgürlükleri koruma işlevini, özellikle bireysel başvurular yoluyla üstlenen anayasa yargısı başta olmak üzere, yargısal korumanın sağlanamaması da hukuka olan güveni ortadan kaldıran bir etki yaratmaktadır. Geçmiş uygulamasında, olağanüstü hal ile ilgili oluşturulan mevzuat ve olağanüstü hal uygulamaları bir bütün olarak çoğunlukla iç hukuk yollarını etkisizleştiren nedenleri oluşturdu. 1982 Anayasası'nın kendi içerisinde yargı yolunu kapattığı olağanüstü rejim düzenlemeleri ile yargı denetimi dışında tutularak yoğun uygulama alanı yaratılan kanun hükmünde kararnameler, hukuksuzluk hali sonucunu yaratmıştı [5]. Çünkü, 1982 Anayasası'nın başta 15. madde kapsamında getirdiği olağanüstü rejim düzenlemesi olmak üzere, olağanüstü rejime ilişkin düzenlemeleri, hak ve özgürlükler bakımından adeta bağımsız ve Anayasa çerçevesini aşar nitelikte bir rejim görünümündedir [6]. Anayasa'nın 15. maddesi, Avrupa İnsan Hakları Sözleşmesi'(AİHS)nin 15. madde hükmüne koşut içeriktedir. Sözleşme'nin doğrudan uygulanabilir olması, Anayasa'nın 15. madde hükmünün, Avrupa İnsan Hakları Sözleşmesi'(AİHS)nin 15. madde hükmü ile aynı nitelikte anlamlandırılmasını ve bu hükmün hükümle ilgili Avrupa İnsan Hakları Mahkemesi (AİHM) kararları doğrultusunda uygulanmasını gerekli kıldığı halde; Anayasal bazı düzenlemelerle, yargısal denetimi yapılamayan yasal düzenlemelerle ve özellikle olağanüstü hal kanun hükmünde kararnamelerin uygulaması, hukukun dışına taşan bir rejime yol açmaktadır [7]. Olağanüstü hal rejimini, yasama ve yargı denetimi dışında tutmayı hedefleyen Anayasal düzenlemelerden Anayasanın 125. maddesinin 6. fıkrasına göre, "Kanun, olağanüstü hallerde, sıkıyönetim, seferberlik ve savaş halinde ayrıca milli güvenlik, kamu düzeni, genel sağlık nedenleri ile yürütmenin durdurulması kararı verilmesini sınırlayabilir". Anayasa Mahkemesinin görevlerini belirleyen 148. maddenin ilk fıkrasında kanun hükmünde kararnamelerin şekil ve esas bakımından Anayasaya uygunluğunun denetleneceği hükmünden sonra, "…Ancak, olağanüstü hallerde, sıkıyönetim ve savaş hallerinde çıkarılan kanun hükmünde kararnamelerin şekil ve esas bakımından Anayasaya aykırılığı iddiasıyla, Anayasa mahkemesinde dava açılamaz" hükmü yer almıştır. Hükümet sisteminde değişiklik adı altında yapılan 2017 Anayasa değişiklikleri, hak ve özgürlükler ile hukuksal başvuru yolları ve yargısal denetim bakımından ciddi sorunları barındıran olağanüstü rejimin uygulandığı süreçte yapıldı. Anayasa değişikliklerinin olağanüstü hal yürürlükteyken yapılıyor olması, anayasa değişikliklerinin demokratik meşruiyetini daha baştan engelleyici bir neden olarak görülmektedir. Anayasa değişiklikleri üzerinde aleni bir çalışma süreci izlenmemiştir. Olağanüstü rejim koşullarında yapılan Anayasa değişikliği çalışmaları demokratik anayasacılık fikrinden tamamen uzaklaşıldığının göstergesidir. Başta, ifade ve örgütlenme özgürlüğü olmak üzere, katılımcılığı sağlayacak tüm özgürlüklerin askıda olduğu olağanüstü rejimde yapılan bir anayasa değişikliğinin hazırlık sürecinin demokratik meşruiyeti tartışmalı hale gelmiştir. 1982 Anayasası'na yöneltilen eleştiriler genel olarak bu Anayasa ile, siyasi iktidarın temel işlevinin bireylerin hak ve özgürlüklerinin sağlanması olduğu esasından uzaklaşıldığı ve daha hazırlık sürecindeki toplumsal uzlaşıdan yoksunluğun yanı sıra içeriğinde de önemli sorunları barındırdığı, otoritenin yüceltildiği, insan haklarının geri plana itildiği konularındadır. 2001 Anayasa değişiklikleri ve onu izleyen 2004 Anayasa değişiklikleri, 1982 Anayasası'nın yürürlüğe girmesinden itibaren eleştirilen, özgürlükleri kullanılamaz hale getiren sınırlama rejimini, özgürlükler lehine dönüştürmeyi amaçlamıştır. 2001 Anayasa değişiklikleri çalışmaları sırasında Avrupa Birliği belgeleri ve Avrupa İnsan Hakları Sözleşmesi referans alınmıştır. 11.12.1999'da Helsinki Zirvesi sonrası oluşturulan Avrupa Birliği çerçevesindeki belgeler önemli ölçülerde dikkate alınmıştır. Kopenhag Kriterleri, Katılım Ortaklığı Belgesi, Ulusal Program 2001 Anayasa değişiklikleri içeriğine kaynaklık etmişlerdir [8]. Bununla birlikte, değişikliklerle, Avrupa İnsan Hakları Sözleşmesi hükümlerine koşutluk sağlanması amaçlanmıştır. İzlenen bu amaç; değişiklik yapılan bazı madde gerekçelerinde ayrıca vurgulandığı gibi, değişiklikler incelendiğinde de görülebilmektedir. 1982 Anayasası geçirdiği çok sayıda değişikliğe rağmen, özgürlükleri daraltan içeriğinden, birey karşısında devleti önceleyen özünden arındırılamamıştır. Demokratik siyasal sistemlerin meşruluğu, büyük ölçüde, toplumu bölen sorunlara çözüm yollarının bulunması ile sağlanabilmektedir. Çünkü, toplumsal gruplar, bir siyasal sistemi, o sistemin değerlerinin, kendi değerleriyle uyumu oranında meşru sayarlar[9]. Demokratik devlet, siyasal liberal-anayasal devlettir. Temsili demokraside özgürlük teknikleriyle donatılmış hukuksal düzen, özgürlüklerin sağlanması yönünde liberal anayasal devlet için bir ön koşul olarak görülebilir [10]. Bugün artık, iktidarın, serbest seçimler yoluyla belirlenmesi, çoğunluğun seçiminin yönetimi ve yönetilenlerin seçimlerde oy vermekle sınırlı yönetime katılmaları, demokrasi ve demokratik meşruiyet için yeterli değildir. Evrensel düzeyde hukukun üstünlüğü, yönetimin yargısal denetimi ve insan haklarının korunması, demokrasi tanımının belirleyici unsurlarıdır. Bireylerin ve grupların her aşamada yönetime katılımı ise, demokratik yönetimin tamamlayıcı unsurunu oluşturmaktadır. Demokratik anayasa esas olarak, otorite karşısında özgürlükleri yüceltir. Özgürlüklerin korunmasının yegane yollarından biri, devlet erklerinin dengelenmesi ve denetlenmesi mekanizmalarının belirlenmesi ve buna ilişkin sigortaların yerleşikliğinin sağlanmasıdır. Devlet erklerinin frenlenerek dengelenmesi, özgürlükçü demokrasiyi sağlamak için vazgeçilmezdir. İktidarın dengelenmesi, çeşitli mekanizmalarla olanaklı olabilir. İktidarın dengelenmesinin en doğrudan ve vazgeçilmez yöntemi erkler ayrılığıdır. Yargı bağımsızlığı, iktidarın denetlenmesinin başlıca yoludur. Hak ve özgürlükler alanının anayasal düzeyde geniş tutulması ve güvencelerinin sağlanması, siyasi iktidar karşısında dengeleyici bir diğer boyutu oluşturur. Bunların yanı sıra demokratik gelişimle doğru orantılı bir şekilde, toplumsal muhalefetin, baskı gruplarının geliştirilmesi, siyasetin demokratikleştirilmesi ve doğrudan demokrasi yöntemi olarak yerel özerkliklerin genişletilmesi, siyasi iktidarı dengeleyecek diğer mekanizmalardır. Türkiye'de demokratik yönetime ilişkin zaten son derece önemli açmazlar mevcuttur. Bu açmazlara büyük oranda, otoriter içeriğiyle Anayasa neden olmaktadır. Demokratik yönetimin gereği olarak, siyasal iktidarı dengeleyecek olan, baskı grupları ile toplumsal muhalefetin geliştirilememiş olması, temel demokrasi açıklarından biridir. Seçim sistemi ve siyasal partiler rejimi, demokratik siyaseti, dolayısıyla demokratik yönetimi önlemektedir. Seçim sistemi ve siyasal partiler rejimi üzerinden zayıflatılan parlamento çoğunluğu ile muhalefet, müzakere işlevini yerine getirememektedir. Doğrudan yönetimin güçlendirilmesi adına Batı demokrasilerinde güçlendirilmiş yerel iktidarlar, merkezi iktidarı dengelemektedirler. Türkiye'de ise, çeşitli gerekçelerle, yerel yönetimler, güçlendirilmek yerine zayıflatılmıştır ve merkezi iktidarı dengeleyerek demokratik toplumu geliştirecek yapılar olmaktan çok uzaktırlar. Türkiye'de uygulanmakta olan seçim sisteminin, çoğulcu-demokratik bir yapıyı engellemesi, parti içi demokrasinin olmaması, siyasal katılım yollarının tıkalı olması, baskı gruplarının zayıflığı, demokratik siyasal yapı bakımından başlıca sorunlu alanları oluşturmaktadır. Bu sorunlara, sivil-asker ilişkilerinin geçmişten bu güne demokratik anlamda doğru bir zemine oturmaması gibi, demokrasi kültürünün gelişmemişliği gibi temel sorunlar da eklendiğinde, durum daha girift bir hal almaktadır. Seçim sisteminde %10 baraj gibi yapılan ayarlamalar, parlamentoda az sayıda partinin temsiline olanak verme amaçlı olmuş ve seçim sistemi üzerindeki ayarlamaların sakıncalı sonuçları doğmuş, "eksik temsil" olgusu ortaya çıkmıştır. Adaletsiz seçim sistemi nedeniyle, çoğulcu toplum tabanına oturtulamayan bir temsil yapısıyla karşı karşıya kalınmıştır. Dolayısıyla, çoğulcu toplum yapısı, çoğulcu siyasal yapı olarak yansıtılamamıştır. Seçim sistemi zaman zaman düşük oy oranına rağmen parlamentoda yüksek temsili sağlamakta ve bu tür koşullarda temsil adaleti tamamen ortadan kalkabilmektedir. Siyasal partiler sistemi bakımından en temel problemlerden biri, parti içi demokrasinin olmayışıdır. Milletvekillerini belirlemede parti liderinin tek söz sahibi oluşu, siyasal yaşamın tamamına yansımakta ve demokratik bir siyasal yaşam olanaksız hale gelmektedir. Parti liderlerinin milletvekillerini belirlemedeki yetkisi, sonraki aşamada yasama çoğunluğunun hükümeti denetlemesini ve yasama fonksiyonunu yerine getirmesini engellemektedir. Çünkü, parti lideri, milletvekili adaylarını belirlediği için, milletvekilleri bire bir lidere bağlı konuma gelmektedirler. Bu nitelikteki siyasal parti, parlamentoda çoğunluğu oluşturduğunda da parlamento, çoğunluk liderinin istediği yasaları çıkarmak üzere çalışan bir araca dönüşmektedir. Siyasal karar alma tekeli liderde olup, her türlü siyasal irade liderde belirmektedir[11]. Bu nedenlerle Türkiye, "siyasal iktidarın halk tarafından belirlenmesi" şeklinde ifade edilen, demokrasinin en dar tanımına dönmüş, "sınırlı iktidar" ya da "dengelenmiş iktidar" şeklindeki günümüz demokrasi anlayışının çok uzağında kalmıştır. 1982 Anayasası, yürütme erkini, kendisini ortaya çıkaran siyasal koşulların sonucunda oluşan temel ruhu, yani istikrar arayışı nedeniyle neredeyse otoriteyi kutsama anlayışını yansıtır şekilde oldukça güçlendiren, diğer erkler arasında ön plana çıkaran bir Anayasa olmuştur. Anayasa'nın otoriteyi ağırlaştıran yanı, yürütme erkine sağladığı aşırı güçle ve somut olarak Cumhurbaşkanına tanınan yetkilerle ortaya çıkmaktadır. Bu güç, olağanüstü dönemde katlamalı olarak kendisini göstermektedir [12]. 2017 Anayasa değişiklikleri, Anayasa'nın Cumhurbaşkanında somutlaşan yürütmeye tanıdığı gücü ve olağanüstü dönemde Cumhurbaşkanına tanınan olağanüstü gücü sürekli hale getirerek, Anayasa'nın 12 Eylül zemininde sağladığı otoritenin ağırlığını, pekiştiren düzenlemeleri içermektedir. Anayasa değişiklikleri ile, otorite derinleştirilmekte, zaten zayıf erkler dengesi ve denetim sistemine en kırılgan şekil verilmektedir. 2017 Anayasa değişiklikleri [13] <BR>esas olarak, Cumhurbaşkanının mevcut oldukça geniş yetkilerinin ötesinde, yürütmeyi tek başına elinde tutarak, yasama ve yargıya da nüfuz etmenin tüm önlemlerini almaktadır. Hükümet sisteminde değişikliğe gidildiği gerekçesiyle hazırlanan Anayasa değişiklikleri bu açıdan "Cumhurbaşkanlığı sistemi" getiren değişiklikler olarak anılmaktadır. Anayasa Hukuku literatüründe "cumhurbaşkanlığı sistemi" türünde bir sistem de bulunmamaktadır. Başlangıçta "Türk tipi başkanlık rejimi" şeklinde adlandırmalar da oldu. Ancak, Anayasa değişiklikleri ile ortaya çıkacak hükümet sisteminin "başkanlık rejimi" ile bir benzerliği bulunmamaktadır. Başkanlık rejiminin temelinde varolan katı erkler ayrığı, Bu Anayasa değişiklikleri ile gerçekleşmeyecektir. Erkler arası denge ve denetim mekanizmaları ise tamamen devre dışı kalmaktadır. Cumhurbaşkanının, seçimleri yenileme, Cumhurbaşkanı yardımcılarını ve bakanları atama, üst düzey kamu yöneticilerini atama, Hakimler ve Savcılar Kuruluna üye atamaları gibi yetkileri, herhangi bir denetime bağlı olmayan sınırsız, şartsız yetkilerdir[14]. II. 2017 ANAYASA DEĞİŞİKLİKLERİNİN ERKLER ÜZERİNDEKİ SONUÇLARI Anayasa değişiklikleri kapsamında, Cumhurbaşkanının yasamaya nüfuzunu sağlayan siyasal bir temel oluşturulmaktadır. Cumhurbaşkanlığı seçimleri ile parlamento seçimlerinin birlikte yapılması yönündeki değişiklik, seçmen çoğunluğunun, Cumhurbaşkanına bağlı partiye eğilimini güçlendirecektir. Yine bu Anayasa değişiklikleri ile "Cumhurbaşkanının partili olabileceği" yani partisinin başında olabileceği de belirlendiğine göre, seçilen Cumhurbaşkanının, liderliğini yaptığı partinin de, parlamentoda çoğunluğa sahip olması kaçınılmaz sonuç olacaktır. Partili Cumhurbaşkanlığı, Cumhurbaşkanını, partiler üstü konumundan tamamen uzaklaştırarak günlük siyasetin belirleyici konumuna getirecektir. Cumhurbaşkanı seçimleri, parti liderleri yarışına dönüşecek, medyatik faktörlerle birlikte liderde yoğunlaşan yarış, parlamento seçimlerini gölgede bırakacak, böylece halkın seçimlerdeki tercihi de Cumhurbaşkanı ekseninde oluşacaktır[15]. Partili Cumhurbaşkanına bağlı Parlamento çoğunluğu demek, Türkiye'de seçim sistemi ve Siyasi Partiler Kanunu ile birlikte düşünüldüğünde, yasamayı her aşamada bir tür "elinin altında tutan" Cumhurbaşkanı demektir. Bu durum, Türkiye'deki seçim sistemi ve siyasal partiler rejimi ile pekişecektir. Devlet-Parti bütünleşmesi gibi bir sonucun ortaya çıkması muhtemel hale gelecektir. Seçimlerin yenilenmesi konusunda Parlamento fiilen yetkisiz hale gelmektedir. Çünkü, Parlamentonun seçimleri yenilemesi konusunda öngörülen çoğunluğu (üye tamsayısının beşte üç çoğunluğu) sağlamak, özellikle yasama çoğunluğunun Cumhurbaşkanının kontrolü altında olduğu yüksek olasılığı da hesaba katıldığında fiilen olanaksızdır. Oysa, Cumhurbaşkanına verilen seçimleri yenileme yetkisi konusunda ne süre ne de gerekçe şartı getirilmiştir. Cumhurbaşkanı, seçimleri yenileme yetkisini istediği sıklıkta ve zamanda kullanabilecektir [16]. 2017 Anayasa değişiklikleri ile yasamanın asliliği ilkesi Cumhurbaşkanı lehine zayıflatılmıştır. Cumhurbaşkanının kararname çıkarma yetkisi, neredeyse genel düzenleyici ilke düzeyine yükseltilmiştir [17]. Cumhurbaşkanlığı kararnamesi için Parlamento tarafından buna olanak sağlayacak bir yetki kanununa ihtiyaç bulunmamaktadır. Bu kararnamelerin oluşturulduktan sonra Parlamentoya sunumu da Anayasa değişiklileri incelendiğinde zorunlu gözükmemektedir. Cumhurbaşkanı kararnamesiyle düzenlenecek alanlar oldukça geniş tutulmuştur. Bakanlıkların kurulması, kaldırılması, görevleri ve yetkileri, teşkilat yapısı ile merkez ve taşra teşkilatlarının kurulması kanunla düzenlenmesi gereken konular iken, Anayasa Değişikliği Kanunuyla bu konuların Cumhurbaşkanlığı kararnamesiyle düzenleneceği hüküm altına alınmıştır. Cumhurbaşkanlığı kararnamesiyle düzenlenebilecek benzer kategoriler ise torba maddelerde karmaşık bir tarzda hüküm altına alınmış, oldukça geniş düzenleme alanları yaratılmıştır. Kanunla düzenlenen Milli Güvenlik Kurulu Genel Sekreterliğinin teşkilatı ve görevleri konuları, değişiklikle Cumhurbaşkanlığı kararnamesi ile düzenlenebilecektir. Cumhurbaşkanının, yasamaya nüfuzunun bir başka yolu, kanunları geri gönderme yetkisinin sonucu bakımındandır. Anayasa değişiklikleriyle bu yetki güçleştirici vetoya dönüşmektedir. Mevcut durumda, geri gönderilen kanunun Meclis üye tamsayısının dörtte bir oyuyla aynen kabulü olanaklı iken, değişiklikle bu oran salt çoğunluğa yükseltilmiştir. Yani Cumhurbaşkanı kanunu geri gönderdiyse Parlamento bu kanunu ikinci kez ancak salt çoğunlukla (üye tam sayısının yarından bir fazlasıyla) kabul edebilecektir. Pratikte bu durum, Cumhurbaşkanının kanunları biçimlendirme, yasama fonksiyonunu paylaşma sonucunu yaratacaktır [18]. Yasamanın yürütmeyi denetim yolları büyük oranda ortadan kaldırılmıştır. Yürütmenin izlediği politikaların yasama tarafından siyasal denetiminin ve kamuoyunun dikkatini çekmenin en başta gelen yolu olan [19] <BR>"gensoru" ve "sözlü soru" mekanizması ortadan kaldırılmıştır. Cumhurbaşkanının, Cumhurbaşkanı yardımcılarının ya da bakanların "cezai sorumluluğu" ise, bu yolun yasama yoluyla kullanılması için öngörülen Meclis çoğunlukları dikkate alındığında imkansıza varacak derecede güçleştirilmiştir. Buna göre, Meclis soruşturması açılabilmesi için, üye tam sayısının beşte üç çoğunluğu, Yüce Divan'a sevk kararı için ise, üye tam sayısının üçte ikisinin oyu gereklidir. Meclisin, yürütmeye karşı elindeki bir diğer önemli denetim aracı olan bütçe yetkisi de etkililiğini yitirmiştir. Meclisin Bütçe Kanunu konusundaki yetkilerinde kısıtlamaya gidilmiştir. Cumhurbaşkanı tarafından sunulacak Bütçe Kanunu Teklifi, Parlamento tarafından süresinde görüşülüp yürürlüğe konulamaması halinde bir önceki yılın bütçesi yeniden değerleme oranına göre artırılarak uygulanacaktır. Böylece, yürütme organının bütçesiz kalmayacağı için, yasama da, bütçeyi yürütme organına karşı bir fren ve denetim aracı olarak kullanamayacak, Cumhurbaşkanı karşısında bütçe konusunda etkisi kalmayacaktır. Anayasa değişiklikleri ile Cumhurbaşkanına tek başına kullanacağı, Cumhurbaşkanı yardımcılarını, bakanları ve üst düzey bürokratları atama yetkisi tanınmaktadır. Cumhurbaşkanının, bir milletvekilini, bakan ya da Cumhurbaşkanı yardımcısı olarak ataması halinde, atanan kişinin milletvekilliği sona erecek ve herhangi bir şekilde Cumhurbaşkanlığı yardımcığı ya da bakanlık görevi sona erdiğinde, tekrar milletvekilliği görevine dönemeyecektir. Bu durum, tekrar milletvekilliği görevine dönemeyecek olan, Cumhurbaşkanı yardımcısı ya da bakan olan kişi üzerinde Cumhurbaşkanının hakimiyetini arttırıcı bir sonuç yaratabilecektir [20]. Devlet Denetleme Kurulu'nun mevcut durumda, işleyişi, üyelerinin görev süresi ve diğer özlük işlerinin düzenlenmesi kanunla olanaklıyken, bu hususlardaki düzenlemeler Cumhurbaşkanlığı kararnamesine bırakılmıştır. Cumhurbaşkanınca atanan, tamamen Cumhurbaşkanına bağlı çalışan ve yine sadece Cumhurbaşkanının isteği üzerine harekete geçebilecek bu Kurula, Anayasa değişiklikleri ile "idari soruşturma" yetkisi de tanınmıştır. Silahlı kuvvetler de Devlet Denetleme Kurulu'nun görev alanı kapsamına alınmıştır. Buna göre Kurul; "…Cumhurbaşkanının isteği üzerine, tüm kamu kurum ve kuruluşlarında ve sermayesinin yarısından fazlasına bu kurum ve kuruluşların katıldığı her türlü kuruluşta, kamu kurumu niteliğinde olan meslek kuruluşlarında, her düzeydeki işçi ve işveren meslek kuruluşlarında, kamuya yararlı derneklerle vakıflarda, her türlü "idari soruşturma," inceleme, araştırma ve denetlemeleri yapar". Üst kademe yöneticileriyle ilgili olarak da, bunların atanmalarına ilişkin usul ve esaslar Cumhurbaşkanlığı kararnamesiyle düzenlenecektir. Üst düzey yöneticilerinin atamalarının Cumhurbaşkanlığı kararnamesiyle düzenleneceği yönündeki Anayasa değişikliği ile saklı bir yürütme alanı daha yaratılmıştır. Mevcut durumda, devlet bürokrasisindeki atama usul ve esasları, Devlet Memurları Kanunu'ndan başlayarak, birçok özel kanunla düzenlendiği halde, artık bu yetkinin açıkça Cumhurbaşkanı kararnamesiyle kullanılacağının belirtilmiş olması, yasamanın bu alanda düzenleme yapmasını engelleme amaçlı olabilir. Kimin üst düzey kamu görevine atanacağına ve atamada hangi niteliklerin aranacağına Cumhurbaşkanı tek başına karar verecektir [21]. Cumhurbaşkanında toplanan yürütme yetkisindeki bu artış, başkanlık sisteminde de görülmeyen türdedir. Amerikan başkanlık rejimi örneğinde, ayrılmış kurumlar birlikte devlet yönetimine katılmaktadır. Başkanlık, başkanlık bürokrasisi, çok sayıda komitesiyle, Kongre ve yargı şeklinde çok sayıda aktör işleyişe dengeli bir şekilde katılmaktadır. Kongre, önemli idari görevlilerin görev ve yetki alanlarını kendisi belirlediği gibi, atamalarına da etki etmektedir [22]. Yargıya ilişkin olarak çok önemli role sahip Hakimler ve Savcılar Yüksek Kurulu'nun oluşumu ve işleyişine, Anayasa değişiklikleri ile farklı bir şekil verilmektedir. Anayasa'ya göre Hakimler ve Savcılar Yüksek Kurulu; "Kurul, adli ve idari yargı hakim ve savcılarını mesleğe kabul etme, atama ve nakletme, geçici yetki verme, yükselme ve birinci sınıfa ayırma, kadro dağıtma, meslekte kalmaları uygun görülmeyenler hakkında karar verme, disiplin cezası verme, görevden uzaklaştırma işlemlerini yapar; Adalet Bakanlığının, bir mahkemenin kaldırılması veya yargı çevresinin değiştirilmesi konusundaki tekliflerini karara bağlar; ayrıca, Anayasa ve kanunlarla verilen diğer görevleri yerine getirir". 2017 Anayasa değişikliğiyle Hakimler ve Savcılar Yüksek Kurulunun üye sayısı ve daire sayısı düşürülmüştür. Kurul mevcut haliyle yirmiiki asıl ve oniki yedek üyeden oluşuyor ve üç daire halinde çalışırken, artık yedek üyelik kaldırılmış ve Kurulun onüç üyeden oluşacağı ve iki daire halinde çalışacağı hükmü getirilmiştir. Değişiklikten sonra da Kurul Başkanlığı görevini Adalet Bakanı sürdürmeye devam edecek, Adalet Bakanlığı Müsteşarının da Kurulun doğal üyeliği sürecektir. Bunların dışındaki onbir üyeden dördü Cumhurbaşkanı tarafından, ilk derece yargıç ve savcıları arasından doğrudan seçilecek; yedi üyesini ise Meclis, kademeli olarak iki turda, gizli oyla seçmektedir. Meclis üç üyeyi Yargıtay üyeleri, bir üyeyi Danıştay üyeleri, üç üyeyi ise nitelikleri kanunda belirtilen yükseköğretim kurumlarının hukuk dallarında görev yapan öğretim üyeleri ile avukatlar arasından seçecektir. En az bir öğretim üyesi ve en az bir avukat zorunluluğu getirilmiştir. İlk oylamada üye tamsayısının 2/3 çoğunluğu ile seçim yapılamazsa, ikinci oylamada 3/5 çoğunluk aranmakta, bu yetersayı da sağlanamazsa, ikinci oylamada en çok oyu alan iki aday arasında ad çekme usulü ile üye seçimi yapılmaktadır. Anayasa değişikliğiyle Cumhurbaşkanı, aday gösterme usulü söz konusu olmaksızın, belli nitelikleri taşıyan kişiler arasından bir tür atama yapmaktadır. Meclisteki oylamaya ilişkin belirlenen usul de Meclis aritmetiği göz önünde tutulduğunda, ad çekilecek adayların iktidar partisinin belirleyeceği adaylar olacağı açıktır [23]. Kanunun birinci maddesiyle Anayasanın yargı yetkisini düzenleyen dokuzuncu maddesine "yargının tarafsızlığı" eklendiği halde; Kurulda, hakimlerin bağımsızlığı açısından yıllardır eleştirilen Adalet Bakanının Kurul başkanı olması ve Müsteşarın da Kurulun tabi üyesi olması yolundaki düzenlemeye son verilmemiştir. Sonuç itibarıyla 2010 değişiklikleriyle getirilen bir kısım üyelerin yüksek yargı organları ve ilk derece mahkemeleri tarafından belirlenmesine ilişkin usul terkedilerek, Kurul üyelerinin belirlenmesi işi tamamen yasama ve yürütme organlarına, yürütme organı içinde de tek yetkili olan Cumhurbaşkanına bırakılmıştır. Zira Kurul başkanı olan Adalet Bakanı ve doğal üye olan Müsteşar da doğrudan Cumhurbaşkanı tarafından atanmaktadır. Yasama organı tarafından gerçekleştirilen seçimin usulü ise üzerinde uzlaşılan ve Meclisteki siyasal görüşlere eşit mesafede duran adayların seçilmesini engelleyecek niteliktedir. Anayasa değişikliğiyle, hakimler ve savcılar hakkında araştırma, inceleme, soruşturma yapılırken, hakim ve savcıların görevlerini "kanun ve diğer mevzuata" uygun olarak yerine getirip getirmedikleri araştırılacaktır. Diğer mevzuattan kastedilen ise cumhurbaşkanlığı kararnameleri olabilir. Böylece, Cumhurbaşkanlığı kararnamesiyle, hakim ve savcıların görevlerine ilişkin olarak düzenleme yapılabilecektir. Anayasa değişiklikleri kapsamında, değişikliklerden sonra Bakanlar Kurulu olmayacağı için, Danıştay'ın görevleri arasından Başbakan ve Bakanlar Kurulunca gönderilen kanun tasarılarını incelemek ve tüzük tasarılarını incelemek yetkisi çıkarılmıştır. Yürütmenin düzenleyici işlemlerinden kanun hükmünde kararname ve tüzük yerine Cumhurbaşkanlığı kararnamesi getirilmiş, Cumhurbaşkanının düzenleyici işlem yapma yetkisi tüzükleri de içerecek şekilde belirlenmiştir. Böylece, düzenleyici işlemlerin bir kısmı için zorunlu olan Danıştay'ın görüşü de bertaraf edilmiştir. Anayasa Mahkemesi'nin yapısına ilişkin olarak, Anayasa değişiklikleri ile getirilen düzenleme ile, üye sayısı onyediden onbeşe düşürülmüştür. Elenen üyelikler, ilgili organların belirlediği adaylar arasından Cumhurbaşkanını tarafından seçilmektedir. Bu dolaylı seçimle belirlenen üyeliklerdeki azalmayla, Cumhurbaşkanının doğrudan seçtiği üyelerin oranında artış sonucu ortaya çıkmıştır. Böylece, Anayasa Mahkemesi'nin üye kompozisyonu ağırlıklı olarak Cumhurbaşkanının doğrudan seçtiği üyelerden oluşacaktır. [1] <BR>Burak Çağ, "Katılımcı Anayasa Yapımı ve İzlanda Örneği", Yasama Dergisi, Sayı:25, Eylül-Aralık 2013, s.72,73,75. [2] <BR>İbrahim Ö. Kaboğlu, Hangi Anayasa?, İmge Kitabevi Yayınları, Ankara 2012, s.192. [3] <BR>Ergun Özbudun. Anayasalcılık ve Demokrasi, Bilgi Üniversitesi Yayınları, İstanbul 2015, s.50. [4] <BR>Kemal Şahin, "İfade Özgürlüğü "Hak"kı ve İktidar "Ben" ile Demokrasi Arasındaki Çelişki", Erzincan Üniversitesi Hukuk Fakültesi Dergisi, C:XV, S:3-4 (2011), s. 73. [5] <BR>Sevtap Yokuş, Avrupa İnsan Hakları Sözleşmesi'nin Türkiye'de Olağanüstü Hal Rejimine Etkisi, Beta Yayınları, İstanbul 1996, s.59. [6] <BR>Fazıl Sağlam, "1982 Anayasası'nın Temel Hak ve Özgürlükler Bakımından Getirdiği Sorunlar", Bahri Savcı'ya Armağan, Mülkiyeliler Birliği Vakfı Yayını, Ankara 1988, s.436. [7] <BR>Sevtap Yokuş, "Avrupa Birliği'ne Uyumda Siyasi Kriterler Doğrultusunda Türkiye'de Anayasal ve Yasal Dönüşüm Çabaları", İstanbul Üniversitesi Hukuk Fakültesi Mecmuası, Cilt:LXI, Sayı:1-2, 2003, s.191,192. [8] <BR>İbrahim Ö. Kaboğlu, "2001 Anayasa Değişiklikleri: Ulusal-Üstü Etkiden Ulusal Tepkiye", Anayasa Yargısı 19, Antalya 2002, s.107. [9] <BR>S. M. Lipset, Siyasal İnsan, Çev: Mete Tunçay, Teori Yayınları, Ankara1986, s.59. [10] <BR>Giovanni Sartori, Demokrasi Teorisine Geri Dönüş, Çev: Tuncer Karamustafaoğlu, Mehmet Turhan, Yetkin Yayınları, Ankara 1996, s.419, 420. [11] <BR>Sevtap Yokuş., Türkiye'de Yürütme Erkinde Değişen Dengeler , Yetkin Yayınları, Ankara 2010, s. 188, 189. [12] <BR>Sevtap Yokuş "1982 Anayasası'nda Yürütme Erkinin Ağırlığı ", Maltepe Üniversitesi Hukuk Fakültesi Dergisi (Prof. Dr. Ayferi Göze'ye Armağan) , Maltepe Üniversitesi Yayınları, 2004/1-2, İstanbul, s.239-255. [13] <BR>6771 sayılı "Türkiye Cumhuriyeti Anayasasında Değişiklik Yapılmasına Dair Kanun" Kabul Tarihi: 1.01.2017, R.G: 11 Şubat 2017, Sayı: 29976. [14] <BR>Kemal Gözler, Elveda Anayasa, Ekin Yayınevi, Bursa 2017, s.21. [15] <BR>Demirhan Burak Çelik, Burcu Alkış, Atagün Mert Kejanlıoğlu, "Türk Tipi Başkanlık Sistemi", Güncel Hukuk Dergisi, Mart 2017, s.54. [16] <BR>Ece Göztepe, "Cumhurbaşkanlığı Sistemine Geçiş ve Anayasa Değişikliği", Güncel Hukuk Dergisi, Mart 2017, s.49. [17] <BR>Ece Göztepe, "Cumhurbaşkanlığı Sistemine Geçiş ve Anayasa Değişikliği", …, s.49. [18] <BR>Demirhan Burak Çelik, Burcu Alkış, Atagün Mert Kejanlıoğlu, "Türk Tipi Başkanlık Sistemi", …,s. 55. [19] <BR>Süheyl Batum, "Demokrasi Dışı Bir Anayasa Değişikliği", Güncel Hukuk Dergisi, Mart 2017, s.38. [20] <BR>Korkut Kanadoğlu-Ahmet Mert Duygun, "6771 Sayılı Anayasa Değişikliği Hakkında Kanun'a İlişkin Değerlendirmeler", Güncel Hukuk Dergisi, Mart 2017, s.60. [21] <BR>Ece Göztepe, "Cumhurbaşkanlığı Sistemine Geçiş ve Anayasa Değişikliği", …, s.50. [22] <BR>Korkut Kanadoğlu-Ahmet Mert Duygun, "6771 Sayılı Anayasa Değişikliği Hakkında Kanun'a İlişkin Değerlendirmeler",…, s.60. [23] <BR>Fazıl Sağlam, "Hakimler ve Savcılar (Yüksek) Kurulu'nun Konumu", Güncel Hukuk Dergisi, Mart 2017, s.43. Kazancı Elektronik ve Basılı Yay. A.Ş.ne ait Kazancı Hukuk Otomasyon veritabanından alınmıştır. © Tüm Hakları Saklıdır. 