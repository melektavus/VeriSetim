DURDURMA Yazarın Adı : FERİDUN YENİSEY,PROF. DR. Bahçeşehir Üniversitesi Hukuk Fakültesi, Ceza ve Ceza Usul Hukuku Anabilim Dalı Öğretim Üyesi, IGUL Direktörü Belge Türü : Makale Eserin Konusu : CEZA VE CEZA USUL HUKUKU 1. Giriş. 2007 yılında yürürlüğe giren 5681 sayılı Kanun, Polis Vazife ve Selahiyetleri Kanununu değiştirdi. Bu değişiklikler arasında önemli gördüğümüz durdurma yetkisini ( PVSK <BR>4A 1-7) irdelemek isteriz. Durdurma yetkisi Türk kolluğuna açıkça verilen yeni bir yetkidir. Durdurma yetkisi evvelce, örtülü olarak kanunla zaten verilmiş idi; gerçekten PVSK değişiklikten önceki 17. maddesinde kolluğa kimlik sorma yetkisi vermişti. Kimliği sorulacak olan kişinin, aranan kişilerden olup olmadığını belirlemek yetkisi de vardı. Kimliğini sormak için bir kişinin durdurulması zorunlu olduğu için, kimlik sormanın durdurma yetkisini de kapsadığı kabul edilmeliydi. Şimdi ise, eski 17. maddedeki kimlik sorma yetkisi PVSK 4A maddede 7-12. fıkralar arasında düzenlenerek nakledilmiş, durdurma yetkisi de ayrıca ve açıkça verilmiştir. Anayasa'nın 13. maddesine yapılan 2001 değişikliği doğrultusunda, Devletin kişi hak ve özgürlüklerinin kısıtlayabilmesi için öncelikle Anayasanın hakkı düzenleyen maddesinde, bu hakkın hangi sebeplere dayanılarak kısıtlanabileceğinin belirtilmesi ve daha sonra da buna dayanarak bir yasal düzenleme yapılması gerekmektedir. Durdurma, kişinin seyahat özgürlüğünü (Anayasa md. 23/3) ilgilendirir. Bu nedenle, Anayasa'nın öngördüğü suç soruşturma, kovuşturması sebebiyle ve suç işlenmesinin önlenmesi amacıyla kanunla sınırlandırılabilir. Anayasa'nın bahsettiği Kanun PVSK 4/A maddedir. Bu nedenle durdurma yetkisinin PVSK ile düzenlenmesinin Anayasa'ya uygun olduğunu saptamak isteriz. 2. Durdurma kavramı: Durdurma "yakalama" değildir. Yakalamada bireyin Anayasa'nın 19. maddesi ve İHAS md. 5'in garantisi altında olan, kişi hürriyeti ve güvenliği sözkonusudur. Durdurma ise, bir yerden başka bir yere gitmekte olan kişinin geçici bir süre için bekletilmesi yani seyahat hürriyetinin (AY. 23/3) Anayasada belirtilen sebeplere uygun şekilde düzenlenmiş olan Kanun (PVSK 4A) uyarınca sınırlandırılması demektir. Yakalama ile durdurma arasındaki farkı şöyle belirtebiliriz. Eğer makul ve orta zekalı bir kişi, serbest olmadığını hissedebiliyorsa, yani, yakalama Yönetmeliğinde belirtildiği gibi fiilen denetim altına alınmış ise, " yakalanmış kişi" statüsüne girdiğinden AY 19 ve İHAS 5'teki haklardan yararlanan bir kişi, hukuk durumundadır. Buna karşılık, durdurma, geçicidir ve kişi bu geçiciliğin farkındadır. Eğer makul ve orta zekalı bir insan durdurulduktan sonra artık kendi isteği ile oradan ayrılamayacağını anlayabilecek idiyse, durdurma bitmiş, yakalama başlamıştır. 3. Durdurma sebepleri. Durdurma, keyfilik oluşturacak şekilde yapılamaz. (PVSK 4A/2) Durdurma süreklilik arzediyorsa, artık durdurma olmaktan çıkar (PVSK 4A/2). Kolluğun bir kişiyi ve aracı durdurabilmesinin önşartı ve en önemli koşulu " makul bir sebebin bulunmasıdır".Aramada olduğu gibi (makul şüphe: CMK md 116), makul sebep olmadan durdurma yetkisi kullanılamaz. Makul sebep, eğitim görmüş bir kolluk mensubuna; "maddede gösterilen durdurma sebeplerinden birinin gerçekleşmiş olduğunu" göstermelidir. Tecrübeli polis, durdurma yetkisini kullanmadan önce, makul bir sebebin bulunup bulunmadığını "kendisi" takdir edecektir. Kolluğun başka bir makamdan, hakimden veya savcıdan emir veya izin almadan kullanabileceği ender yetkilerden olan durdurma, kötüye kullanılmamalıdır. Eğer kolluk fiili durum veya keyfilik oluşturacak şekilde durdurma işlemi yapar veya durdurma sırasında kişiye durdurma sebebini bildirmezse, ( PVSK 4A/3) kanunun verdiği görevi yerine getirmeyen bir kamu görevlisi durumuna girebilir. Bu ise, suç teşkil edebilir. a) Kanun durdurma sebeplerini sınırlayıcı bir şekilde saymıştır (PVSK <BR>4A/1). Durdurma sebeplerinden birincisi, bir suç veya kabahatin işlenmesini önlemektir. Ancak polisin tecrübesine göre ve içinde bulunulan durumdan edindiği izlenime dayanan somut bazı olgulara dayanarak takdir yetkisini kullanması ve kişinin bir suç veya kabahat işleyebileceğini öngörmesi sözkonusudur. Bir kişinin suç işleyeceğini öngörmek, somut olguya dayanarak şöyle örneklendirilebilir: Gece eğlendiği diskotekten korumalar tarafından zorla çıkartılan bir kişi arkadaşlarını toplayıp aynı yere geri dönüyorsa, bir suç işlemek üzere olduğu, makul ve orta zekalı bireyler tarafından öngörülebileceği gibi, bu tür olaylarla sürekli karşılaşan polisin tecrübesi ve içinde bulunulan durum suç veya kabahat işlenmek üzere olduğunu ona gösterebilir. Böyle bir durdurma, durdurulan kişiye sebep de bildirilerek yapılırsa, kanuna ve hukuka uygun olur. b) İkinci durdurma sebebi, suç işledikten sonra kaçan failin yakalanması için durdurmadır. Burada da, durdurma yetkisinin kullanılması için, 2. fıkrada gösterilen makul sebebin bulunması önkoşuldur: Suç işleyip kaçan failin siyah balıkçı kazak giydiği görülmüşse, polis, bu eşgale uyan kişileri durdurduğunda, bu durdurma kanuna ve hukuka uygun bir durdurma olur. c) Tehlike varsa, polis yetki kazanır. Polisin görevi uzak ve yakın tehlikeyi önlemektir. Kanun tehlikeyi önlemek ve bertaraf etmek amacı ile polise durdurma yetkisi tanımıştır. Tehlikenin, kişilerin hayatı, vücut bütünlüğü veya malvarlığı bakımından ya da topluma yönelik bir tehlike olması gerektiği belirtilmiş ( PVSK 4A/1-Ç) ve tehlikenin halen mevcut ve "muhtemel" bir tehlike olması gerekliliği dile getirilmiştir. Tehlike polis hukukunun temel kavramı olduğu için, somut bir hukuk kavramıdır. Tehlike ceza hukuk açısından da zorunluluk hali ile net bir şekilde açıklanmıştır. ( TCK md. 25/2) Somut tehlike, "araya engel bir sebep girmediği takdirde, istenmeyen ve hakkı ortadan kaldırabilecek nitelikte olan bir neticenin gerçekleşeceğinin, makul ve orta zekalı insanlar tarafından kabul edilebileceği hallerde", var sayılır. d) "Hakkında yakalama emri ya da zorla getirme kararı verilmiş olan kişileri tesbit etmek" de "durdurma sebebi" olarak tanımlanmış ise de, bu sebebin "bir sonuç olduğu", durdurma için tek başına yetmeyeceği bilinmelidir. Diğer sebeplere dayanarak durdurduktan sonra, aranan kişilerden olup olmadığını belirlemek üzere işlem yapılabilirse de, gelişi güzel, her istediğini "acaba aranıyor mu?" diye durdurmak, keyfiliğe (PVSK 4A/2) yol açar. Bu nedenle, kişinin hakkında bir ihbar varsa, veya başka bir somut olguya dayanarak, aranan kişi olduğundan şüphelenmek için "makul sebep" oluşmuş ise, o zaman "aranan kişi" durdudurma sebebi doğabilir. 4. Durdurma yetkisinin kullanılması. Polisin durdurma yetkisini kullanmadan evvel durup düşünmesi gerekir. Bu yetki bireyi devlet ile yüzyüze getiren, onu devletin demir pençesi ile tanıştran bir yetkidir. Yerinde kullanılmadığı takdirde, bireylerin devlete karşı kin ve nefret duyması dahi sözkonusu olabilir. Bu nedenle, polisin durdurduğu kişiye nazik davranması, "siz" diye hitap etmesi ve ilk önce "durdurma sebebini bildirmesi gerekir". (PVSK 4A/3) Polis durdurduğu kişiye soru sorabilir, yani onunla konuşabilir. Bireyin sorulan sorulara cevap vermek hukuki yükümü yoktur. Bu sorular "şüpheliye" sorulan sorular olmadığı için CMK <BR>md. 147 uyarınca, hak bildirilmesine de gerek yoktur. Polis durdurduğu kişiden kimlik veya diğer belgeleri ibraz etmesini isteyebilir ( PVSK 4A/3). 5. Zor kullanma yetkisi. Hukuka uygun bir şekilde durdurulmak istenilen kişi durmaz ise, PVSK md. 17 gündeme gelir. Polis bu durumda Kanun ve usul dairesinde verdiği emre itaatsizlik eden kişiyi, zor kullanarak karakola götürebilir. Zor kullanma PVSK md. 16 ile yeniden düzenlenmiş ve eski ek 6. maddede olduğu gibi, ölçülü zor kullanma yetkisi verilmiştir: Görevini yaparken direnişle karşılaşan polis, direnenleri etkisiz hale getirecek şekilde kademeli olarak artan nispette, bedeni kuvvet ve maddi güç kullanabilir (PVSK md. 16/2). 6. Durdurmanın devam süresi ve sona ermesi.Durdurma, durdurmaya esas teşkil eden işlemin yapılması için zorunlu olan süre kadar devam eder (PVSK 4A/4). Kanunda "hakkında yakalama emri yada zorla getirme kararı olan kişileri tespit etmek için" durdurma yetkisi verildiğinden (PVSK 4A/1) polisin durdurduğu kişinin aranan kişi olup olmadığını belirlemek üzere kimlik sorgulaması yapması belli bir süre alacaktır. Bu süre zarfında kişinin bekletilmesi hukuka uygunsa da "zorunlu" süreden fazla durdurma ( PVSK 4A/4) hukuka aykırı olur. Durdurma sebebinin ortadan kalması halinde kişilerin ve araçların ayrılmalarına izin verilir ( PVSK 4A/5). Fakat durdurma sebebi kalkmaz ve şüphe teyit edilirse, başka yetkiler doğabilir (PVSK 4A/4). (Şüpheli sıfatı ile soru sormak yani ifade almak veya yakalama gibi) 7. Tedbir alma !!! yetkisi.Polis bir kişiyi durdurduğunda, arama yapamaz. Arama yapılabilmesi için, aleni yerlerde en azından kolluk amirinin yazılı emir vermiş olması gerekir (CMK 116). Arama yapamamakla birlikte polisin durdurduğu kişi üzerinde silah bulunduğu hususunda yeterli şüphenin varlığı halinde "gerekli tedbirleri alma" yetkisi verildiği görülmektedir.Arama yapamayan polis ne gibi tedbirler alabilecektir? Burada Arama Yönetmeliğinin 27. maddesinde ve özel güvenlik mensuplarına tanınan yoklama suretiyle kontrol gündeme gelebilir. Bir kişiye dokunmak, daima özeldir. Fakat "arama" değildir. Bir insanın başka bir insana resmi amaçla dokunabilmesi için, makul bir sebep bulunması gerektiğini Amerikan "Supreme Court" un, Terry Kararı, dünyaya öğretmiştir. 8. Sonuç. Polise şimdi açıkça verilen fakat evvelce de üstü kapalı olarak mevcut bulunan durdurma yetkisi, kimlik sorma, kişisel verilerin toplanması, arama, zor kullanma, yakalama ve diğer kolluk yetkileriyle içiçe girmiş olan bir yetkidir.Bu yetkinin bütün kolluk mensupları tarafından yeknesak bir biçimde öğrenilmesi ve halkın da polisin sahip olduğu bu yetkiler konusunda bilgilendirilmesi gerekir. Hukuk devletinin korunabilmesi için, hukuk devletinin kolluğa, toplumu koruyucu yetkiler vermesi ve bu yetkilerin denetlenmesi gerekir. Kazancı Elektronik ve Basılı Yay. A.Ş.ne ait Kazancı Hukuk Otomasyon veritabanından alınmıştır. © Tüm Hakları Saklıdır. 