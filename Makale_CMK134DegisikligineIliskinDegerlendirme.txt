25 TEMMUZ 2018 TARİHLİ CMK 134 (BİLGİSAYARLARIN ARANMASI) DEĞİŞİKLİĞİNE İLİŞKİN DEĞERLENDİRME Yazarın Adı : Ş.CANKAT TAŞKIN,DR. Avukat, Akademisyen Belge Türü : Makale Eserin Konusu : CEZA VE CEZA USUL HUKUKU BURSA,2019 İÇİNDEKİLER I.) <BR>GİRİŞ <BR>1.) <BR>Türkiye'de <BR>Bilgisayar <BR>Aramaları <BR>Hakkındaki <BR>Mevzuata <BR>Bakış <BR>2.) <BR>"Yeni <BR>Teknoloji"ye <BR>"uyarlamayan" <BR>CMK <BR>134 <BR>(2014 <BR>değişikliği) <BR>3.) <BR>31 <BR>Temmuz <BR>2018 <BR>değişikliğinin <BR>değerlendirilmesi <BR>SONUÇ <BR>KAYNAKÇA <BR> I.) GİRİŞ 31 Temmuz 2018 tarih ve 30495 sayılı Resmi Gazete'de yayınlanarak yürürlüğe giren 25.7.2018 tarih ve 7145 Sayılı "Bazı Kanun ve Kanun Hükmünde Kararnamelerde Değişiklik Yapılmasına Dair Kanun"un 16'ncı maddesi ile 5271 Sayılı Ceza Muhakemesi Kanunu'nun (CMK) 134'üncü maddesi değiştirilmiştir. Bu makalede, bahsi geçen yasal düzenleme ile CMK'nın 134'üncü maddesinin 2014 tarihindeki şekli ile aynı maddenin ilk şekli karşılaştırılmış ve olası hukuki sorunlara ilişkin "çözüm önerileri" getirilmiştir. 1.) Türkiye'de Bilgisayar Aramaları Hakkındaki Mevzuata Bakış Türkiye'de bilişim sistemlerindeki aramalar ve elkoymalar için temel oalrak 5271 Sayılı CMK'nın 134'üncü maddesi uygulanmaktadır [1]. Keza, Adli ve Önleme Aramaları Yönetmeliği'nin 17'inci maddesi de "Bilgisayarlarda, bilgisayar programlarında ve kütüklerinde arama, kopyalama ve elkoyma" başlığını taşımakta olup, bilişim aygıtlarının aranmasında hukuki dayanak oluşturan en temel metinlerdendir. Bilgisayarlarda, bilgisayar programlarında ve kütüklerinde arama, kopyalama ve elkoyma koruma tedbiri hukuk sistemimize 5271 Sayılı Kanun'la girmiştir. Maddenin ilk şekli şöyledir: "Bilgisayarlarda, Bilgisayar Programlarında Ve Kütüklerinde Arama, Kopyalama Ve Elkoyma" Madde 134 -(1) Bir suç dolayısıyla yapılan soruşturmada, başka surette delil elde etme imkanının bulunmaması halinde, Cumhuriyet savcısının istemi üzerine şüphelinin kullandığı bilgisayar ve bilgisayar programları ile bilgisayar kütüklerinde arama yapılmasına, bilgisayar kayıtlarından kopya çıkarılmasına, bu kayıtların çözülerek metin haline getirilmesine hakim tarafından karar verilir. (2) Bilgisayar, bilgisayar programları ve bilgisayar kütüklerine şifrenin çözülememesinden dolayı girilememesi veya gizlenmiş bilgilere ulaşılamaması halinde çözümün yapılabilmesi ve gerekli kopyaların alınabilmesi için, bu araç ve gereçlere elkonulabilir. Şifrenin çözümünün yapılması ve gerekli kopyaların alınması halinde, elkonulan cihazlar gecikme olmaksızın iade edilir. (3) Bilgisayar veya bilgisayar kütüklerine elkoyma işlemi sırasında, sistemdeki bütün verilerin yedeklemesi yapılır. (4) İstemesi halinde, bu yedekten bir kopya çıkarılarak şüpheliye veya vekiline verilir ve bu husus tutanağa geçirilerek imza altına alınır. (5) Bilgisayar veya bilgisayar kütüklerine elkoymaksızın da, sistemdeki verilerin tamamının veya bir kısmının kopyası alınabilir. Kopyası alınan veriler kağıda yazdırılarak, bu husus tutanağa kaydedilir ve ilgililer tarafından imza altına alınır." Kanun ilk çıktığı dönemde bilişim aygıtlarındaki aramalar için ilk aranan koşullar, devam etmekte olan bir soruşturma bulunması, bu soruşturmada başka surette dellil elde edilmemiş olması, Cumhuriyet savcısının istemi ve hakim kararı idi. Bu üç koşul[2] <BR>bir araya gelmeden şüphelinin kullandığı bilgisayar ve bilgisayar programları ile bilgisayar kütüklerinde arama yapılmasına, bilgisayar kayıtlarından kopya çıkarılmasına, bu kayıtların çözülerek metin haline getirilmesine karar verilebilmesi mümkün değildi [3]. Özetle, bir bilişim sisteminde arama ve elkoyma işlemleri gerçekleştirebilmek için, önce diğer tüm delil toplama yöntemlerine başvurulmuş olması gerekecek veya başvurulmamış olmakla birlikte, başvurulsa dahi sonuç alınamayacağının anlaşılmış olması gerekecekti. Bu, "kişisel bilgilerin/verilerin" ve "özel hayatın korunması" adına olumlu bir düzenleme idi [4]. Kanun, 2004 yılında hazırlanıp, 2005 yılında yürürlüğe girdiği ve o tarihlerde akıllı telefonlar bulunmadığı yahut günümüzdeki kadar yaygın olmadığı için, madde başlığının "Bilgisayarlarda, Bilgisayar Programlarında ve Kütüklerinde Arama, Kopyalama ve Elkoyma" şeklinde düzenlenmiş olması "anlaşılır" bir durumdu. Ancak gelişen teknoloji karşısında CMK 134 hükmü pekçok bakımdan yetersiz kaldı. Özellikle, bilgisayar kütüğünden neyin kast edildiği, online (uzaktan) arama olup olamaycağı, akıllı telefonların veya akıllı cihazların CMK 134 kapsamında aranıp aranamayacağı gibi bazı tartışmalar gündeme geldi. 2.) "Yeni Teknoloji"ye "uyarlamayan" CMK 134 (2014 değişikliği): Madde, 2014 yılında değiştirildi. Ancak, akıllı cihazlar, nesnelerin interneti, online arama, bulut bilişim konusunda ne madde içeriğinde ne de başlığında bir düzenlemeye gidildi. "Yeni" düzenleme şöyleydi: "Bilgisayarlarda, bilgisayar programlarında ve kütüklerinde arama, kopyalama ve elkoyma" "Madde 134(1) -(1) Bir suç dolayısıyla yapılan soruşturmada, somut delillere dayanan kuvvetli şüphe sebeplerinin varlığı ve başka surette delil elde etme imkanının bulunmaması halinde, Cumhuriyet savcısının istemi üzerine şüphelinin kullandığı bilgisayar ve bilgisayar programları ile bilgisayar kütüklerinde arama yapılmasına, bilgisayar kayıtlarından kopya çıkarılmasına, bu kayıtların çözülerek metin haline getirilmesine hakim tarafından karar verilir.(1) (2) Bilgisayar, bilgisayar programları ve bilgisayar kütüklerine şifrenin çözülememesinden dolayı girilememesi veya gizlenmiş bilgilere ulaşılamaması halinde çözümün yapılabilmesi ve gerekli kopyaların alınabilmesi için, bu araç ve gereçlere elkonulabilir. Şifrenin çözümünün yapılması ve gerekli kopyaların alınması halinde, elkonulan cihazlar gecikme olmaksızın iade edilir. (3) Bilgisayar veya bilgisayar kütüklerine elkoyma işlemi sırasında, sistemdeki bütün verilerin yedeklemesi yapılır. (4) Üçüncü fıkraya göre alınan yedekten bir kopya çıkarılarak şüpheliye veya vekiline verilir ve bu husus tutanağa geçirilerek imza altına alınır. (1) (5) Bilgisayar veya bilgisayar kütüklerine elkoymaksızın da, sistemdeki verilerin tamamının veya bir kısmının kopyası alınabilir. Kopyası alınan veriler kağıda yazdırılarak, bu husus tutanağa kaydedilir ve ilgililer tarafından imza altına alınır." Bu düzenleme, 31.7.2018 tarihine kadar yürürlükte kaldı. Düzenleme, ilk şekline göre oldukça olumlu ve ilerici yönler içermekteydi. Bunlardan ilki madde metnine, bilgisayar arama ve elkoyma işlemleri için başka surette delil elde edilememesi koşulunun yanına "kuvvetli suç şüphesinin" aranmasıydı. Bu, bir anlamda "özel hayatın ve önemi gittikçe artan kişisel verilerin korunması" adına[5] <BR>olumlu bir gelişme idi. Artık bilgisayar aramalarında başka surette delil elde edilemesi şartına "ek olarak" kuvvetli şüphe sebeplerinin varlığı da aranacaktı. Ne var ki uygulamada bu şarta çoğu kez işlemi zorlaştırdığı gerekçesi ile uyulmadığı da görülmüştür [6]. Zira "uygulamacılar" bahsi geçen şartın bilgisayarların aranmasını çok zorlaştırdığını iddia ederek bu koşulları "görmezden" geliyorlardı. Değişiklikle, Cumhuriyet savcısının talebi üzerine hakim kararı şartı da ayrıca korundu. Değişiklikteki en önemli detaylardan ve olumlu gelişmelerden biri de artık, şüpheliye veya müdafiine "istemi olmadan" arama tutanağından bir örnek verileceğine ilişkin dördüncü fıkra hükmü idi. Bu durumda, adeta harddiskin DNA'sı olarak kabul edilen HASH algoritmasının doğru olup olmadığı ve dolayısıyla dijital delilin sıhhatine ilişkin tartışmalar da ortadan kaldırılmış olacak, arama işlemini gerçekleştiren kolluk görevlileri de işlemi hukuka aykırı olarak gerçekleştirdikleri "iddialarına karşı" kendilerini de güvence altına almış olacaklardı. 2014 değişikliğinin "olumlu" yönlerinden birisi ise dördüncü fıkradaki hükmün "Üçüncü fıkraya göre alınan yedekten bir kopya çıkarılarak şüpheliye veya vekiline verilir ve bu husus tutanağa geçirilerek imza altına alınır." Şeklinde düzenlenmesi olmuştur. Bu düzenleme ile, daha önce "talebe bağlı tutulan" arama tutanağı "talep gerekmeksizin" verilecektir. Ancak, akıllı cihazların ve akıllı telefonların 2014 değişikliği sonrasında CMK 134 kapsamında işlem görüp görmeyeceği ise halen bir tartışma konusuydu. Zira, tüm teknolojik gelişmelere rağmen madde başlığında da içeriğinde de ısrarla "Bilgisayar, bilgisayar programları ve bilgisayar kütükleri" ifadesi kullanılmıştı. Oysa, aslında "olması gereken hukuk" açısından akıllı cihazlar, akıllı telefonlar gibi "akıllı nesneler" de artık bilişim temelli oldukları ve bir işletim sistemi ile çalıştıkları için CMK 134 kapsamında gerektiğinde koruma tedbirine maruz kalabilmelidir. Oysa, madde metninde veya başlığında "bilgisayar vb işletim sistemi temelli cihazların aranması" benzeri bir ifade bulunmadığı için mer'i hukuk bakımından akıllı telefonların, akıllı cihazların CMK 134 hükümleri uygulanarak "aranması" mümkün görünmemektedir[7]. 2014 değişikliği ile yasada bu yönde bir değişiklik yapılmamış olması çağın gereklilikleri karşısında "anlaşılır" bir durum değildir. 3.) 31 Temmuz 2018 değişikliğinin değerlendirilmesi 31 Temmuz 2018 tarih ve 30495 sayılı Resmi Gazete'de yayınlanarak yürürlüğe giren 25.7.2018 tarih ve 7145 Sayılı "Bazı Kanun ve Kanun Hükmünde Kararnamelerde Değişiklik Yapılmasına Dair Kanun"un 16'ncı maddesi ile 5271 Sayılı Ceza Muhakemesi Kanunu'nun (CMK) 134'üncü maddesi değiştirilmiştir. Düzenleme sonrasında metin aşağıdaki şekli almıştır: "Bilgisayarlarda, bilgisayar programlarında ve kütüklerinde arama, kopyalama ve elkoyma Madde 134(1) -(1) Bir suç dolayısıyla yapılan soruşturmada, somut delillere dayanan kuvvetli şüphe sebeplerinin varlığı ve başka surette delil elde etme imkanının bulunmaması halinde, hakim veya gecikmesinde sakınca bulunan hallerde Cumhuriyet savcısı tarafından şüphelinin kullandığı bilgisayar ve bilgisayar programları ile bilgisayar kütüklerinde arama yapılmasına, bilgisayar kayıtlarından kopya çıkarılmasına, bu kayıtların çözülerek metin haline getirilmesine karar verilir. (1). Cumhuriyet savcısı tarafından verilen kararlar yirmi dört saat içinde hakim onayına sunulur. Hakim kararını en geç yirmi dört saat içinde verir.Sürenin dolması veya hakim tarafından aksine karar verilmesi halinde çıkarılan kopyalar ve çözümü yapılan metinler derhal imha edilir. (2) Bilgisayar, bilgisayar programları ve bilgisayar kütüklerine şifrenin çözülememesinden dolayı girilememesi veya gizlenmiş bilgilere ulaşılamaması ya da işlemin uzun sürmesi halinde çözümün yapılabilmesi ve gerekli kopyaların alınabilmesi için, bu araç ve gereçlere elkonulabilir. Şifrenin çözümünün yapılması ve gerekli kopyaların alınması halinde, elkonulan cihazlar gecikme olmaksızın iade edilir. (3) Bilgisayar veya bilgisayar kütüklerine elkoyma işlemi sırasında, sistemdeki bütün verilerin yedeklemesi yapılır. (4) Üçüncü fıkraya göre alınan yedekten bir kopya çıkarılarak şüpheliye veya vekiline verilir ve bu husus tutanağa geçirilerek imza altına alınır. (1) (5) Bilgisayar veya bilgisayar kütüklerine elkoymaksızın da, sistemdeki verilerin tamamının veya bir kısmının kopyası alınabilir. Kopyası alınan veriler kağıda yazdırılarak, bu husus tutanağa kaydedilir ve ilgililer tarafından imza altına alınır." Metin incelendiğinde "akıllı cihazlar, nesnelerin interneti, bulut bilişim, blokzincir alanındaki" gelişmeleri de karşılayacak bir içeriğin veya başlığın yine metne eklenmediği görülmektedir. Oysa ki blokzincir aslında bir tür önemli güvenlik önlemidir. Bulut bilişim veya blokzincir üzerinden ortaya çıkan sorunlar gün geçtikçe artmaktadır. Gerçekten de sadece delil sağlığı anlamında değil, bankacılık sektöründen emlak sektörüne kadar neredeyse her alanda blokzincir kavramını duymaya başladık [8]. (Mesela en son Bahçeşehir Üniversitesi diploma sahteciliğine karşı "blokzincir" teknolojisinden yararlanma kararı aldı [9].) Ya da dünyada ilk blokzincir teknolojisini kullanan telefon üretildi [10]. Hatta bitcoin ve blokzincir hayatımıza o derece girmiş durumda ki ABD'nin New Jersey Eyaleti'nde bitcoin ve blokzincir liselerde ders olarak okutulacak [11]. Başka bir deyişle, gelecek blokzincirde. Blokzincir yöntemi her ne kadar kendi içerisinde oldukça güvenli ve heklenmesi çok zor olan bir sistem olsa dahi, gelişen teknoloji karşısında, artık "veri depolama" için de bulut bilişimin yerini almaya başlamıştır. Bu durumda, sözgelimi ilerleyen süreçte eğer bir veri bulut bilişimde veya blokzincir üzerinde tutulurken "oradan indirilip" veya sanal ortamdayken bir suça dahil olursa, CMK 134 hükmü "sanal arama" ya izin vermediği için bu yöndeki koruma tebdiri nasıl uygulanacaktır? Aynı şekilde sözgelimi, internet korsanları diyelim ki uzaktan erişim yolu ile sanal ortamda bir suç işlese ya da bloksincir ortamında tutulan bir veriyi heklese ve o veri o sanal ortamdan başka bir yerde (bilgisayar, taşınabilir bellek gibi) bulunmasa, failler hakkındaki soruşturma CMK 134 ile nasıl yürütülebilecektir? Kaldı ki akıllı telefonların dahi CMK 134 kapsamında aranabileceği, maddenin 2014 sürümü ile son sürümü karşısında oldukça tartışmalıdır. Zira, madde metninde açıkça "bilgisayar, bilgisayar kütükleri ve bilgisayar programları" denmektedir. Arama Yönetmeliği'nin 17/3 hükmündeki "Bilgisayar veya bilgisayar kütüklerine elkoyma işlemi sırasında, sistemdeki bütün verilerin yedeklemesi yapılır. Bu işlem, bilgisayar ağları ve diğer uzak bilgisayar kütükleri ile çıkarılabilir donanımları hakkında da uygulanır." Şeklindeki düzenlemenin "online arama" ile "diğer akıllı cihazlara" da teşmil edilebileceği yönünde öğretide birtakım görüşler bulunsa da[12] <BR>bu görüşlerin ceza yargılamasında temel hak ve özgürlüklerin yönetmelik ile daraltılamayacağı/kısıtlanamayacağı düşünüldüğünde "hukuki geçerliliğinin olmadığını" söylemek yanlış değildir. Kaldı ki 17/3 hükmü, bütünsel olarak yorumlandığında, hükümden yedekleme işleminin bilgisayar ağları ve diğer uzak bilgisayar kütükleri ile çıkarılabilir donanımları hakkında da uygulanacağının ifade edildiği açıkça anlaşılmaktadır. Bu nedenle, sadece uzak bilgisayar kütükleri (bulut disk gibi) için de "yedekleme" işlemi yapılacaksa yönetmeliğin bu hükmü uygulanabilir. Oysa, bu hüküm "online arama, blokzincir araması" veya "akıllı cihazların aranması" için kollluk birimlerine yetki vermez. Daha önce de ifade edildiği üzere günümüzde artık akıllı cihazlar da bilişim temellidir. Fakat bir sistemin "bilişim temelli" olması başka bir kavramken, bilgisyar ise başka bir kavramdır. Şu halde, 2018 değişikliği de ne yazık ki ilk olarak bu yönüyle "çağın gerisinde" kaldığını söylemek mümkündür. 2018 değişikliği ile savunma hakkının da ciddi anlamda kısıtlandığı görülmektedir. Zira, 2014 değişikliğindeki Cumhuriyet savcısının talebi üzerine arama kararının mutlaka hakim tarafından verilmesi gerektiğine ilişkin hüküm şüphelinin aleyhine olacak şekilde "yumuşatılmış" ve "hakim veya gecikmesinde sakınca bulunan hallerde Cumhuriyet savcısı tarafından" ifadesi metne eklenerek, gecikmede sakınca bulunan hallerde bu kararın Cumhuriyet savcısı tarafından da alınabileceği belirtilmiştir. Kuşkusuz, bu sakıncayı somut olayın özelliğine göre Cumhuriyet savcısı tayin edecektir. Ancak ne yazık ki uygulaman edindiğimiz deneyimlere göre, Cumhuriyet savcıları genellikle hemen hemen her olayda "gecikme sakıncası olduğunu varsayarak" hareket etmekte ve "hakim kararını aşmaktadırlar." Her ne kadar birinci fıkraya "Cumhuriyet savcısı tarafından verilen kararlar yirmi dört saat içinde hakim onayına sunulur. Hakim kararını en geç yirmi dört saat içinde verir.Sürenin dolması veya hakim tarafından aksine karar verilmesi halinde çıkarılan kopyalar ve çözümü yapılan metinler derhal imha edilir." Şeklinde bir süzenleme getirilmiş ise de bu düzenleme de bir önceki 2014 (ve 2005) metnine göre "bir geri adım" dır. Zira, önceki düzenlemelerde savcı ancak talep eder ve hakim kararı olmadan bilgisayarlar aranamazken, yeni düzenleme ile savcı talep makamı olmaktan çıkarılmış, "arama kararı verme" için yetkili kılınmıştır. Hakimin sonradan onaylamaması ise benzeri durumlarda çok seyrek karşılaşılan bir durumdur. Hakim ise tam aksine nihai karar mercii olmaktan çıkarılarak "onay mercii" haline getirilmiştir. Keza artık kayıtların metin haline getirilmesine de Cumhuriyet savcısı da karar verebilecektir. Hakimin bu yöndeki nihai karar mercii olma özelliği de kaldırılmıştır. Maddedeki ikinci geri gidiş ise ikinci fıkradaki "(2) Bilgisayar, bilgisayar programları ve bilgisayar kütüklerine şifrenin çözülememesinden dolayı girilememesi veya gizlenmiş bilgilere ulaşılamaması ya da işlemin uzun sürmesi halinde çözümün yapılabilmesi ve gerekli kopyaların alınabilmesi için, bu araç ve gereçlere elkonulabilir." şeklindeki düzenlemedir. Bu düzenleme gereği aramayı (ve bilhassa elkoymayı) yapacak olan birimler artık 2014 metninde olduğu gibi önce sistemde bir şifre olup olmadığına, şifre varsa bu şifrenin ne tür bir şifre olduğuna, şifreyi çözmek için hangi yöntemleri uyguladıklarına ve bu yöntemlerin neden işe yaramadığına tutanaklarında yer vermek zorunda olamayacak; sadece "işlemlerin uzun sürecek olması" şeklinde "soyut ve öznel" bir gerekçe ile sistemlere elkoyabileceklerdir. Maddedeki "ya da" hükmü kolluk birimleri artık "seçenek" olmaktan çıkacak bir "öncelik" olacaktır. Başka bir deyişle, artık her bilgisayar aramasında "işlemlerin uzun sürecek oluşu" gerekçe gösterilerek sistemlere elkonabilecektir. Bu durum, harddiskin DNA'sı olarak da kabul edilen HASH değerinden bir örneğin şüpheliye veya vekiline verilmesini de güçleştirecek veya olanaksız kılacaktır. Zaten teknik anlamda özellikle delil sıhhati açısından sorunlu alan olan bilişim aygıtlarının aranması ve elkonması konusunda "delil sıhhati ve kişisel verilerin mahremiyeti" açısından çok ciddi sıkıntılar yaşanması kaçınılmaz hale gelecektir. SONUÇ 31 Temmuz 2018 tarih ve 30495 sayılı Resmi Gazete'de yayınlanarak yürürlüğe giren 25.7.2018 tarih ve 7145 Sayılı "Bazı Kanun ve Kanun Hükmünde Kararnamelerde Değişiklik Yapılmasına Dair Kanun"un 16'ncı maddesi ile değiştirilen 5271 Sayılı Ceza Muhakemesi Kanunu'nun (CMK) 134'üncü maddesi hukuk ve şüpheli/sanık hakları ile temel hak ve özgürlükler anlamında "geriye gidiş"i işaret etmektedir. Maddenin çağın gereklerine (nesnelerin interneti, bulut bilişim, blokzincir vs) uyarlanmaması ciddi bir sorundur. Buna ek olarak maddenin bu şekli, uygulamada "özellikle delil sıhhati açısından sorunlu alan olan bilişim aygıtlarının aranması ve elkonması konusunda "delil sıhhati ve kişisel verilerin mahremiyeti" açısından çok ciddi sıkıntılar yaşanmasına yol açabilecektir. Maddenin eleştiriler doğrultusunda yeniden düzenlenmesinde yarar vardır. KAYNAKÇA ORTA , Mesut , Bilişim Suçları ve Elektronik Delillerin Toplanması, Muhafazası, Delillendirilmesi , Sunulması (Adli Bilişim), Yetkin Yay., Ankara 2015 TANRIKULU, Cengiz, Ceza Muhakemesi Hukukunda Bilişim Sistemlerinde Arama ve Elkoyma, Adalet Yay., Ankara 2014, s. 360,428 TAŞKIN, Şaban Cankat, Bilişim Suçları, Beta Yay., İstanbul 2008 TAŞKIN, Şaban Cankat, Makale (2018) "Yeniçağ'ın Dolandırıcılık Yöntemi: Bitcoin Dolandırıcılığı" https://www.digitalbursa.com/yenicagin-dolandiricilik-yontemi-bitcoin-dolandiriciligi/ <BR>(Erişim Tarihi: 02.08.2018) https://www.chip.com.tr/haber/dunyanin-ilk-blok-zinciri-telefonu-finney_76987.html <BR>(Erişim Tarihi: 02.08.2018) https://www.digitalbursa.com/bahcesehir-universitesi-diplomalarda-blockchain-teknolojisini-kullanacak/ <BR>(Erişim Tarihi: 02.08.2018) https://siberbulten.com/bitcoin/bitcoin-lisede-ders-olarak-okutulacak/ <BR>(Erişim Tarihi: 02.08.2018) [1] <BR>Geniş ve kapsamlı bilgi için bkzTAŞKIN, Şaban Cankat , Bilişim Suçları, Beta Yay., İstanbul 2008, s. 166-174 [2] <BR>ORTA , Mesut , Bilişim Suçları ve Elektronik Delillerin Toplanması, Muhafazası, Delillendirilmesi , Sunulması (Adli Bilişim), Yetkin Yay., Ankara 2015, s. 218 [3] <BR>TAŞKIN, 2018, 168 [4] <BR>TAŞKIN, 2018, 168 [5] <BR>ORTA, 2015, 215 [6] <BR>ORTA, 2015, 219 [7] <BR>TAŞKIN, 2018, 174 [8] <BR>TAŞKIN, Şaban Cankat, Makale (2018) "Yeniçağ'ın Dolandırıcılık Yöntemi: Bitcoin Dolandırıcılığı" https://www.digitalbursa.com/yenicagin-dolandiricilik-yontemi-bitcoin-dolandiriciligi/ <BR>(Erişim Tarihi: 02.08.2018) [9] <BR>https://www.digitalbursa.com/bahcesehir-universitesi-diplomalarda-blockchain-teknolojisini-kullanacak/ <BR>(Erişim Tarihi: 02.08.2018) [10] <BR>https://www.chip.com.tr/haber/dunyanin-ilk-blok-zinciri-telefonu-finney_76987.html <BR>(Erişim Tarihi: 02.08.2018) [11] <BR>https://siberbulten.com/bitcoin/bitcoin-lisede-ders-olarak-okutulacak/ <BR>(Erişim Tarihi: 02.08.2018) [12] <BR>TANRIKULU, Cengiz, Ceza Muhakemesi Hukukunda Bilişim Sistemlerinde Arama ve Elkoyma, Adalet Yay., Ankara 2014, s. 360,428 Kazancı Elektronik ve Basılı Yay. A.Ş.ne ait Kazancı Hukuk Otomasyon veritabanından alınmıştır. © Tüm Hakları Saklıdır. 