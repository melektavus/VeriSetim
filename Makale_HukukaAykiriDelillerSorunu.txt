HUKUKA AYKIRI DELİLLER SORUNU Yazarın Adı : NEVZAT TOROSLU,PROF. DR. Ankara Üniversitesi Hukuk Fakültesi Öğretim Üyesi Belge Türü : Makale Eserin Konusu : CEZA VE CEZA USUL HUKUKU Ankara,1995 Hukuka aykırı veya yasak deliller konusunda sorulması gereken ilk soru, nasıl bir ceza muhakemesi istediğimiz sorusudur. Ne pahasına olursa olsun bütün suçluları cezalandırmayı amaçlayan bir ceza muhakemesi mi, yoksa hukuki yollarla elde edilen delillere göre suçlu bulunanları cezalandırmayı amaçlayan bir ceza muhakemesi mi istiyoruz? Bir başka deyişle, eski mutlakiyetçi rejimlere özgü olan ve günümüzde de daha az mutlakiyetçi olmayan baskıcı rejimlerde benimsenen ve sanığı peşinen suçlu kabul eden, ceza muhakemesinin amacını sadece mahkûmiyeti haklı gösterecek delilleri elde etmek olarak anlayan, bunun için de, işkence de dahil, her yolu meşru gören baskıcı bir ceza muhakemesi mi, yoksa özgürlükçü toplumlarda benimsenen ve suçlulukla mücadele konusunda çatışır gibi gözüken toplumsal menfaat ile bireysel menfaat arasında bir paralellik bulunduğunu kabul eden, böylece suçluların ortaya çıkarılmasını ve cezalandırılmasını olduğu kadar suçlu olmayanların cezalandırılmamasını da amaçlayan bir ceza muhakemesi mi istiyoruz? Günümüz özgürlükçü toplumlarında suçluların cezalandırılması amacı mutlak bir değer taşımamaktadır. Zira bu amaca ulaşmak için olsa bile, aşılması kabul edilmeyen bazı sınırlar öngörülmüştür. Bunlar a) insan onuruna ve haklarına saygı gösterilmesi ve b) masumların cezalandırılmamasıdır. Ülkemizdeki duruma gelince: Uzun yıllar uygulanan İslam hukuku, esas itibariyle suçluların cezalandırılmasını amaçlamaktaydı. 1929 yılında kabul edilen CMUK, kaynağını oluşturan Alman Kanununun yapıldığı dönemde Avrupa'da hakim olan özgürlükçü atmosferin etkisiyle a) ne pahasına olursa olsun suçluları cezalandırmayı amaçlamayan, aksine b) toplumsal menfaat ile bireysel menfaat arasında bir denge kurmaya çalışan bir kanundur. Ne var ki, uygulama tam aksi bir yol izlemiştir. Nitekim CMUK.nun 217. maddesinin, "hakim tarafından tanzim kılınan tutanaktaki ifadesi ikrarına delil olmak üzere okunabilir" şeklindeki açık hükmüne rağmen, uygulama savcılıkta, poliste, hatta jandarmada alınan ikrarlara dayanarak mahkûmiyet kararları verme yoluna gitmiş ve böylece işkence adeta teşvik edilmiştir. Çoğu defa işkence ile sağlanan ikrarlara dayanılarak mahkûmiyet kararları verilmesine yöneltilen ağır eleştiriler karşısında uygulama tutumunu biraz yumuşatmış ve böylece salt ikrarla yetinmemek, ayrıca bunun yan delillerle desteklenmiş olmasını aramak yoluna gitmiştir. Ancak 1960 yılından bu yana yaşanan üç ayrı ihtilal döneminde, özellikle 12 Mart ve 12 Eylül dönemlerinde onbinlerce insan en ağır işkencelere tabi tutulmuş ve bu işkencelere dayanamayıp kendilerine dayatılan ikrarları kabul edenler haksız yere mahkûm olmuşlar; acıya dayanabilenler ise işkence ile ya öldürülmüşler veya sakat bırakılmışlardır. İşte CMUK'da yapılan 1992 değişiklikleri, böyle bir atmosferde gerçekleştirilmiş ve çok da isabetli olmuştur. Bununla birlikte yeni düzenlemelere karşı çeşitli ortamlardan eleştiriler gelmektedir. Uygulama da bu değişiklikleri pek benimsememiştir. Nitekim yeni düzenlemelere en ağır eleştiriler yargıç ve savcılardan gelmektedir. Bu eleştirilerin hareket noktasını, yeni düzenlemelerin suçlulukla mücadele edenlerin ellerini, kollarını bağladığı ve suçluları koruduğu şeklindeki düşünce oluşturmaktadır. Yıllar boyu suçluları a) ne pahasına olursa olsun cezalandırmayı temel amaç belleyen, bu amaca ulaşmak için b) her türlü yönteme göz yuman, böylece c) masum kimselerin sık sık ağır muamelelere, işkencelere, hatta mahkûmiyetlere uğramasından fazla rahatsızlık duymayan bir uygulamanın, bu tür keyfiliklere ve haksızlıklara engel olmayı amaçlayan böyle bir düzenlemeden rahatsız olmasına şaşmamak gerekir. Öte yandan hukuka aykırı ve yasak deliller konusunda getirilen yeni düzenlemelere karşı çıkanlardan bir kısmının, bu düzenlemelerin içeriğini, sınırlarını, yani ne getirip ne götürdüğünü çok iyi belirledikleri de söylenemez. O halde, öncelikle yeni düzenlemelerin getirdiği a) sınırlamaları ve b) yasaklan belirlemekte yarar vardır. Bu konuda sağlıklı bir sonuca varabilmek için CMUK.nun 135, 135/a, 236/2, 247 ve 254/2 maddelerinin birlikte değerlendirilmesi gerekir. 135. maddede ifadesi alınan veya sorguya çekilen kişilere bir kısım haklar tanınmakta (örneğin isnadı öğrenmek, müdafiin yardımından yararlanmak, susmak, lehine olan delillerin toplanmasını talep etmek) ve bu hakların ifade alan veya sorguya çeken tarafından hatırlatılması emredilmektedir. 135. maddede öngörülen emirlere aykırı şekilde ifade alma veya sorguya çekme sonucu elde edilen delillerin hukuka aykırı şekilde elde edilen deliller olduğu kuşkusuzdur. Ancak bu delillerin ne ölçüde 254/2. maddede öngörülen yasağın kapsamına dahil olacağı ve hükmün Yargıtayca bozulması sonucunu doğuracağı sorunu karşımıza çıkmaktadır. Bir kere hazırlık soruşturması veya son soruşturma sırasında 135. maddede öngörülen kurallara aykırı olarak elde edilen delillerin hiç bir şekilde hükme esas alınmamış olması mümkündür. Bu durumda hükmün 254/2 maddeye aykırı olduğu söylenemez. Öte yandan hazırlık soruşturması sırasında 135. maddeye uymaksızın elde edilen delil sanığın ikrarı ise ve bu kolluk veya G. Savcısı tarafından ifade alınırken elde edilmişse, böyle bir ikrarın mahkemece ikrar olarak değerlendirilmesi ve hükme esas alınması, öncelikle 247. maddeye aykırı olur. Hatta bu ikrar 135. maddeye uygun şekilde elde edilmiş olsa bile durum aynıdır. Zira 247. madde sanığın sadece hakime yapmış olduğu ikrarı gerçek anlamda ikrar kabul etmektedir. Buna karşılık hazırlık ve son soruşturma aşamalarında hukuka aykırı şekilde elde edilen diğer deliller (örneğin gündüz yapılması gereken bir aramayı gece yaparak elde edilen deliller) ile bu aşamalarda yargıç tarafından 135. maddeye aykırı olarak yapılan sorguda elde edilen ikrarın hükme esas alınması halinde ise 254/2 maddedeki hukuka aykırılık sözkonusu olacaktır ve hükmün Yargıtayca bozulması gerekecektir. 135/a maddesinde öngörülen duruma gelince: Bu maddede ifade verenin ve sanığın beyanının özgür iradesine dayanması gerektiği ilkesi hükme bağlandıktan sonra, iradeyi bozan bir kısım bedenî ve ruhî müdahaleler örnek olarak sayılmıştır. Bu yasak yöntemlerle beyan elde etmenin müeyyidesi aynı maddenin son fıkrasında bu beyanların delil olarak, değerlendirilmeyeceği şeklinde hükme bağlanmıştır. Buna göre birinci ve ikinci fıkrada sayılan yasak yöntemlerle elde edilen beyanların delil olarak değerlendirilmesi ve hükmün bu beyanlara dayandırılması halinde öncelikle 135/a maddesinin son fıkrasındaki yasak, daha sonra da 254. maddesinin ikinci fıkrasındaki yasak ihlal edilmiş olacaktır. Bu şekilde elde edilen beyanların delil olarak kabul edilmemesine, uygulamadan gelen bazı alışkanlıklar bir yana, pek karşı çıkılmamaktadır. Asıl tartışma yasak yöntemlerle elde edilen beyanlardan yola çıkılarak sağlanan maddi delillerin (örneğin ifade verenin veya sorguya çekilenin beyanlarına dayanılarak öldürülenin vücudunun veya öldürmede kullanılan tabancanın) ele geçirilmesi halinde, bunların delil olarak değerlendirilip değerlendirilemeyeceği veya hükmün bu delillere dayandırılabilip, dayandırılamayacağı konusunda ortaya çıkmaktadır. Bu noktada zehirli ağacın meyvesinin de zehirli olup olmayacağı tartışması yapılmaktadır. Kanımca kişinin irade özgürlüğünü ihlal eden yöntemlerin kullanılması suretiyle elde edilen delillerin aleyhte kullanılması sadece 135 ve 135/a maddelerindeki emirlere ve yasaklara aykırı olmakla kalmayacak, aynı zamanda Anayasanın hiç kimsenin kendisini veya yakınlarını suçlayıcı beyanda bulunmaya veya bu yolda delil göstermeye zorlanamayacağını öngören 38/5 maddesi hükmüne de aykırı olacaktır. Aksine bir anlayış pek çok masum insanın eksiden olduğu gibi, yine baskılara, işkencelere tabi tutulmasına hizmet edecektir. Kaldı ki, CMUK.nun 135 ve 135/a maddelerindeki emirleri ve yasaklan bunlara aykırı davranan kamu görevlilerinin lehine, buna karşılık bunlarla korunmak istenen kişiler aleyhine sonuç doğuracak şekilde anlamak ve yorumlamak hukuk mantığına da aykırı olacaktır. Sonuç olarak belirtmek gerekir ki, yapılan düzenlemeler özünde isabetlidir ve iddia edildiğinin aksine, suçluları korumayı değil, aksine masumları korumayı amaçlamaktadır. Çok yaygın bir özdeyişimiz vardır: "Ateş düştüğü yeri yakar". Eli yanmadıkça ateşin yakıcı olduğunu anlayamayanlara söyleyecek sözümüz yoktur. Kazancı Elektronik ve Basılı Yay. A.Ş.ne ait Kazancı Hukuk Otomasyon veritabanından alınmıştır. © Tüm Hakları Saklıdır. 